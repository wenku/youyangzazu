# 卷九

## 事感

平原高菀城東有漁津，傳雲魏末平原潘府君字惠延，自白馬登舟之部，手中算囊遂墜於水，囊中本有鐘乳一兩。在郡三年，濟水泛溢，得一魚，長三丈，廣五尺。刳其腹，中有得一墜水之囊，金針尚在，鐘乳消盡。其魚得脂數十斛，時人異之。

譙郡有功曹間，天統中，濟南來府君出除譙郡，時功曹清河崔公恕，弱冠有令德，於時春夏積旱，送別者千余人，至此間上，眾渴甚思水，升直萬錢矣，來公有思水色。恕獨見一青烏於間中，乍飛乍止，怪而就焉。烏起，見一石，方五六寸。以鞭撥之，清泉湧出。因盛以銀瓶，瓶滿水立竭，唯來公與恕供療而已。議者以為盛德所感致焉。時人異之，故以為目。

李彥佐在滄景，太和九年，有詔詔浮陽兵北渡黃河。時冬十二月，至濟南郡，使擊冰延舟，冰觸舟，舟覆詔失。李公驚懼，不寢食六日，鬢發暴白，至貌侵膚削，從事亦訝其儀形也。乃令津吏：“不得詔盡死。”吏懼，且請公一祝，沉浮於河，吏憑公誠明，以死索之。李公乃令具爵酒言祝，傳語詰河伯，其旨曰：“明天子在上，川瀆山嶽祝史鹹秩。予境之內，祀未嘗匱，爾河伯洎鱗之長，當衛天子詔，何返溺之？予或不獲，予齋告於天，天將謫爾。”吏酹冰，辭已，忽有聲如震，河冰中斷，可三十丈。吏知李公精誠已達，乃沉鉤索之，一釣而出，封角如舊，唯篆印微濕耳。李公所至，令務嚴簡，推誠於物，著於官下。如河水色渾，駛流大木與纖芥頃而千裏矣，安有舟覆六日，一酹而堅冰舀，一釣而沉詔獲，得非精誠之至乎！

## 盜俠

魏明帝起淩雲臺，峻峙數十丈，即韋誕白首處。有人鈴下能著屐登緣，不異踐地。明帝怪而殺之，腋下有兩肉翅，長數寸。

高堂縣南有鮮卑城，舊傳鮮卑聘燕，停於此矣。城傍有盜跖冢，冢極高大，賊盜嘗私祈焉。齊天保初，土鼓縣令丁永興，有群賊劫其部內，興乃密令人冢傍伺之，果有祈祀者，乃執諸縣案殺之，自後祀者頗絕。

《皇覽》言，盜跖冢在河東。按盜跖死於東陵；此地古名東平陵，疑此近之。

或言刺客，飛天夜叉術也。韓晉公在浙西，時瓦官寺因商人無遮齋，眾中有一年少請弄閣，乃投蓋而上，單練{髟屈}履膜皮，猿掛鳥，捷若神鬼。復建[B124]水於結脊下，先溜至檐，空一足，欹身承其溜焉，睹者無不毛戴。

馬侍中嘗寶一玉精碗，夏蠅不近，盛水經月，不腐不耗。或目痛，含之立愈。嘗匣於臥內，有小奴七八歲，偷弄墜破焉。時馬出未歸，左右驚懼，忽失小奴。馬知之大怒，鞭左右數百，將殺小奴。三日尋之，不獲。有婢晨治地，見紫衣帶垂於寢床下，視之乃小奴蹶張其床而負焉，不食三日而力不衰。馬睹之大駭，曰：“破吾碗乃細過也。”即令左右Ξ殺之。

韋行規自言少時遊京西，暮止店中，更欲前進，店前老人方工作，曰：“客勿夜行，此中多盜。”韋曰：“某留心弧矢，無所患也。”因進發。行數十裏，天黑，有人起草中尾之。韋叱不應，連發矢中之，復不退。矢盡，韋懼，奔馬。有頃，風雨忽至。韋下馬負一樹，見空中有電光，相逐如鞠杖，勢漸逼樹杪，覺物紛紛墜其前。韋視之，乃木劄也。須臾，積劄埋至膝。韋驚懼，投弓矢，仰空乞命。拜數十，電光漸高而滅，風雷亦息。韋顧大樹，枝幹童矣。鞍馱已失，遂返前店。見老人方箍桶，韋意其異人，拜之，且謝有誤也。老人笑曰：“客勿持弓矢，須知劍術。”引韋入院後，指鞍馱言：“卻須取相試耳。”又出桶板一片，昨夜之箭悉中其上。韋請役力汲湯，不許。微露擊劍事，韋亦得其一二焉。

相傳黎為京兆尹，時曲江淦龍祈雨，觀者數千。黎至，獨有老人植杖不避。怒，杖背二十，如擊鞔革，掉臂而去。黎疑其非常人，命老坊卒尋之。至蘭陵裏之內，入小門，大言曰：“我今日困辱甚，可具湯也。”坊卒遽返白黎，黎大懼，因弊衣懷公服，與坊卒至其處。時已昏黑，坊卒直入，通黎之官閥。黎唯趨而入，拜伏曰：“向迷丈人物色，罪當十死。”老人驚起，曰：“誰引君來此？”即牽上階。黎知可以理奪，徐曰：“某為京兆尹，威稍損則失官政。丈人埋形雜跡，非證彗眼不能知也。若以此罪人，是釣人以賊，非義士之心也。”老人笑曰：“老夫之過。”乃具酒設席於地，招訪卒令坐。夜深，語及養生之術，言約理辯。黎轉敬懼，因曰：“老夫有一伎，請為尹設。”遂入。良久，紫衣朱{髟莫}，擁劍長短七口，舞於庭中，叠躍揮霍，換光電激，或橫若裂盤，旋若規尺。有短劍二尺余，時時及黎之衽。黎叩頭股忄栗。食頃，擲劍植地如北鬥狀，顧黎曰：“向試黎君膽氣。”黎拜曰：“今日已後性命丈人所賜，乞役左右。”老人曰：“君骨相無道氣，非可遽教，別日更相顧也。”揖黎而入。黎歸，氣色如病，臨鏡方覺須剃落寸余。翌日復往，室已空矣。

建中初，士人韋生，移家汝州。中路逢一僧，因與連鑣，有論頗洽。日將銜山，僧指路謂曰：“此數裏是貧道蘭若，郎君豈不能左顧乎？”士人許之，因令家口先行。僧即處分步者先排。比行十余裏，不至，韋生問之，即指一處林煙曰：“此是矣。”又前進，日已沒，韋生疑之，素善彈，乃密於靴中取弓卸彈，懷銅丸十余，方責僧曰：“弟子有程期，適偶貪上人清論，勉副相邀。今已行二十裏不至，何也？”僧但言且行。至是，僧前行百余步，韋知其盜也，乃彈之。僧正中其腦，僧初不覺，凡五發中之，僧始捫中處，徐曰：“郎君莫惡作劇。”韋知無奈何，亦不復彈。見僧方至一莊，數十人列炬出迎。僧延韋坐一廳中，喚雲：“郎君勿憂。”因問左右：“夫人下處如法無？”復曰：“郎君且自慰安之，即就此也。”韋生見妻女別在一處，供帳甚盛，相顧涕泣。即就僧，僧前執韋生手曰：“貧道，盜也。本無好意，不知郎君藝若此，非貧道亦不支也。今日故無他，幸不疑也。適來貧道所中郎君彈悉在。”乃舉手搦腦後，五丸墜地焉。蓋腦銜彈丸而無傷，雖《列》言“無痕撻”、《孟》稱“不膚撓，”不啻過也。有頃布筵，具蒸犢，犢刀子十余，以齏餅環之。揖韋生就坐，復曰：“貧道有義弟數人，欲令伏謁。”言未已，朱衣巨帶者五六輩，列於階下。僧呼曰：“拜郎君，汝等向遇郎君，則成齏粉矣。”食畢，僧曰：“貧道久為此業，今向遲暮，欲改前非。不幸有一子，技過老僧，欲請郎君為老僧斷之。”乃呼飛飛出參郎君。飛飛年才十六七，碧衣長袖，皮肉如脂。僧叱曰：“向後堂侍郎君。”僧乃授韋一劍及五丸，且曰：“乞郎君盡藝殺之，無為老僧累也。”引韋入一堂中，乃反鎖之。堂中四隅，明燈而已。飛飛當堂執一短馬鞭，韋引彈，意必中，丸已敲落。不覺跳在梁上，循壁虛攝，捷若猱ㄑ，彈丸盡不復中。韋乃運劍逐之，飛飛倏忽逗閃，去韋身不尺。韋斷其鞭節，竟不能傷。僧久乃開門，問韋：“與老僧除得害乎？”韋具言之。僧悵然，顧飛飛曰：“郎君證成汝為賊也，知復如何？”僧終夕與韋論劍及弧矢之事。天將曉，僧送韋路口，贈絹百疋，垂泣而別。

元和中，江淮中唐山人者，涉獵史傳。好道，常遊名山。自言善縮錫，頗有師之者。後於楚州逆旅遇一盧生，氣相合。盧亦語及爐火，稱唐族乃外氏，遂呼唐為舅。唐不能相舍，因邀同之南嶽。盧亦言親故在陽羨，將訪之，今且貪舅山林之程也。中途止一蘭若，夜半語笑方酣，盧曰：“知舅善縮錫，可以梗概語之？”唐笑曰：“某數十年重趼從師，只得此術，豈可輕道耶？”盧復祈之不已，唐辭以師授有時，可達嶽中相傳。盧因作色：“舅今夕須傳，勿等閑也。”唐責之：“某與公風馬牛耳，不意盱眙相遇。實慕君子，何至騶卒不若也。”盧攘臂目，眄之良久曰：“某刺客也。舅不得，將死於此。”因懷中探烏韋囊，出匕首，刃勢如偃月，執火前熨鬥削之如紮。唐恐懼，具述。盧乃笑語唐：“幾誤殺舅。”此術十得五六，方謝曰：“某師，仙也，令某等十人索天下妄傳黃白術者殺之。至添金縮錫，傳者亦死。某久得乘蹺之道者。”因拱揖唐，忽失所在。唐自後遇道流，輒陳此事戒之。

李廓在潁州，獲光火賊七人，前後殺人，必食其肉。獄具，廓間食人之故，其首言：“某受教於巨盜，食人肉者夜入，人家必昏沉，或有魘不悟者，故不得不食。”兩京逆旅中多畫鸚鵒及茶碗，賊謂之鸚鵒辣者，記觜所向；宛子辣者，亦示其緩急也。