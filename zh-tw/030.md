# 卷十　支植下

青楊木，出峽中。為床，臥之無蚤。

夏州槐，夏州唯一郵有槐樹數株，鹽州或要葉，行牒求之。

蜀楷木，蜀中有木類柞，眾木榮時枯卉，隆冬方萌芽布陰，蜀人呼為楷木。

古文柱，齊建元二年夏，廬陵長溪水沖擊山麓崩，長六七尺，下得柱千余根，皆十圍。長者一丈，短者八九尺。頭題古文字，不可識。江淹以問王儉，儉雲：“江東不閑隸書，秦漢時柱也。”

色綾木，臺山有色綾木，理如綾文。百姓取為枕，呼為色綾枕。

鹿木，武陵郡北有鹿木二株，馬伏波所種，木多節。

倒生木，此木依山生，根在上，有人觸則葉翕，人去則葉舒。出東海。

黝木，節似蟲獸，可以為鞭。

桄榔樹，古南海縣有桄榔樹，峰頭生葉，有面，大者出面百斛。以牛乳啖之，甚美。

怪松，南康有怪松，從前刺史令畫工寫松，必數枝衰悴。後因一客與妓環飲其下，經日松死。

河泊下材，中宿縣山下有神宇，溱水至此沸騰鼓怒，槎木泛至此淪沒，竟無出者，世人以為河泊下材。

交讓木，《武陵郡記》：“白雉山有木，名交讓。眾木敷榮後方萌芽，亦更歲叠榮也。”

三枝槐，相國李石，河中永樂有宅，庭槐一本，抽三枝，直過堂前屋脊，一枝不及。相國同堂兄弟三人，曰石，曰程，皆登第、宰執，唯福一人，歷七鎮使相而已。

無患木，燒之極香，辟惡氣，一名噤婁，一名桓。昔有神巫曰瑤毛，能符劾百鬼，擒魑魅，以無患木擊殺之。世人競取此木為器用卻鬼，因曰無患木。

醋心樹，杜師仁常賃居，庭有巨杏樹。鄰居老人每擔水至樹側，必嘆曰：“此樹可惜。”杜詰之，老人雲：“某善知木病，此樹有疾，某請治。”乃診樹一處，曰：“樹病醋心。”杜染指於蠹處，嘗之，味若薄醋。老人持小鉤披蠹，再三鉤之，得一白蟲如蝠。乃傅藥於瘡中，復戒曰：“有實自青皮時必В之，十去八九則樹活。”如其言，樹益茂盛矣。又雲：“嘗見《栽植經》三卷，言木有病醋心者。”

女草，葳蕤草一名麗草，亦呼為女草，江湖中呼為娃草。美女曰娃，故以為名。

山茶花，山茶葉似茶樹，高者丈余。花大盈寸，色如緋，十二月開。

異木花，衛公嘗獲異木一株，春花紫。予思木中一歲發花唯木蘭。

王母桃，洛陽華林園內有之，十月始熟，形如栝蔞。俗語曰：“王母甘桃，食之解勞。”亦名西王母桃。

胡榛子，阿月生西國，蕃人言與胡榛子同樹，一年榛子，二年阿月。

橄欖子，獨根樹東向枝曰水威，南向枝曰橄欖。

東荒栗，東方荒中有木，名曰栗。有殼，徑三尺二寸。殼刺長丈余。實徑三尺。殼亦黃。其味甜，食之令人短氣而渴。

猴栗，李衛公一夕甘子園會客，盤中有猴栗，無味。陳堅處士雲：“虔州南有漸栗，形如素核。”

儋岸芥，芥高者五六尺，子大如雞卵。

儋崖瓠，儋崖種瓠，成實率皆石余。

童子寺竹，衛公言：“北都惟童子寺有竹一窠，才長數尺。相傳其寺綱維每日報竹平安。”

石桂芝，生山石穴中，似桂樹而實石也。高大如絞尺，光明而味辛。有枝條，搗服之，一斤得千歲也。

石發，張乘言：“南中水底有草，如石發，每月三四日始生，至八九日已後可采，及月盡悉爛，似隨月盛衰也。”

席箕，一名塞蘆，生北胡地。古詩雲：“千裏席箕草。”

宋州莆田縣破岡山，武宗二年，巨石上生菌，大如合簣，莖及蓋黃白色，其下淺紅，盡為過僧所食，雲美倍諸菌。

大食勿斯離國石榴重五六斤。

南中桐花有深紅色者。

東宮郡，漢順帝時屬南海，西接高涼郡。又以其地為司諫都尉。東有蕪地，西鄰大海。有長洲，多桃枝竹，緣岸而生。

楓樹子大如雞卵，二月華已乃著實，八九月熟，曝乾燒之，香馥。