# 卷十二

## 語資

歷城縣魏明寺中有韓公碑，太和中所造也。魏公曾令人遍錄州界石碑，言此碑詞義最善，常藏一本於枕中，故家人名此枕為麒麟函。韓公諱麒麟。

庾信作詩，用《西京雜記》事，旋自追改，曰：“此吳均語，恐不足用也。”魏肇師曰：“古人托曲者多矣，然《鸚鵡賦》，禰衡、潘尼二集並載；《弈賦》，曹植、左思之言正同。古人用意，何至於此？”君房曰：“詞人自是好相采取，一字不異，良是後人莫辯。”魏尉瑾曰：“《九錫》或稱王粲，《六代》亦言曹植。”信曰：“我江南才士，今日亦無。舉世所推如溫子升，獨擅鄴下，常見其詞筆，亦足稱是遠名。近得魏收數卷碑，制作富逸，特是高才也。”

梁遣黃門侍郎明少遐、秣陵令謝藻、信威長史王纘沖、宣城王文學蕭愷、兼散騎常侍袁狎、兼通直散騎常侍賀文發宴魏使李騫、崔︱。溫良畢，少遐詠騫贈其詩曰：“‘蕭蕭（一曰肅）風簾舉’，依依然可想。”騫曰：“未若‘燈花寒不結’，最附時事。”少遐報詩中有此語。︱問少遐曰：“今歲奇寒，江淮之間，不乃冰凍？”少遐曰：“在此雖有薄冰，亦不廢行，不似河冰一合，便勝車馬。”狎曰：“河冰上有貍跡，便堪人渡。”︱曰：“貍當為狐，應是字錯。”少遐曰：“是。狐性多疑，鼬性多豫，狐疑猶豫，因此而傳耳。”︱曰：“鵲巢避風，雉去惡政，乃是鳥之一長。狐疑鼬豫，可謂獸之一短也。”

梁徐君房勸魏使瑾酒，一翕即盡，笑曰：“奇快！”瑾曰：“卿在鄴飲酒，未嘗傾卮。武州已來，舉無遺滴。”君房曰：“我飲實少，亦是習慣。微學其進，非有由然。”庾信曰：“庶子年之高卑，酒之多少，與時升降，便不可得而度。”魏肇師曰：“徐君年隨情少，酒因境多，未知方十復作，若為輕重？”

梁宴魏使，魏肇師舉酒勸陳昭曰：“此席已後，便與卿少時阻闊，念此甚以淒眷。”昭曰：“我欽仰名賢，亦何已也。路中都不盡深心，便復乖隔，泫嘆如何！”俄而酒至鸚鵡杯，徐君房飲不盡，屬肇師。肇師曰：“海蠡蜿蜒，尾翅皆張。非獨為玩好，亦所以為罰，卿今日真不得辭責。”信曰：“庶子好為術數。”遂命更滿酌。君房謂信曰：“相持何乃急！”肇師曰：“此謂直道而行，乃非豆萁之喻。”君房乃覆碗。信謂瑾、肇師曰：“適信家餉致氵酒數器，泥封全，但不知其味若為。必不敢先嘗，謹當奉薦。”肇師曰：“每有珍藏，多相費累，顧更以多漸。”

寧王常獵於縣界，搜林，忽見草中一櫃，扃鎖甚固。王命發視之，乃一少女也。問其所自，女言：“姓莫氏，叔伯莊居。昨夜遇光火賊，賊中二人是僧，因劫某至此。”動婉含顰，冶態橫生。王驚悅之，乃載以後乘。時慕犖者方生獲一熊，置櫃中，如舊鎖之。時上方求極色，王以莫氏衣冠子女，即日表上之，具其所由。上令充才人。經三日，京兆奏縣食店有僧二人，以錢一萬，獨賃店一日一夜，言作法事，唯舁一櫃入店中。夜久，膊有聲。店戶人怪日出不啟門，撤戶視之，有熊沖人走出，二僧已死，骸骨悉露。上知之，大笑，書報寧王：“寧哥大能處置此僧也。”莫才人能為秦聲，當時號“莫才人囀”焉。

一行公本不解弈，因會燕公宅，觀王積薪棋一局，遂與之敵，笑謂燕公曰：“此但爭先耳，若念貧道四句乘除語，則人人為國手。”

晉羅什與人棋，拾敵死子，空處如龍鳳形。或言王積薪對玄宗棋局畢，悉持（一曰時）出。

黃<扁瓜>兒，矮陋機惠，玄宗常憑之行。問外間事，動有錫賫。號曰肉杌。一日入遲，上怪之，對曰：“今日雨淖，向逢捕賊官與臣爭道，臣掀之墜馬。”因下階叩頭。上曰：“外無奏，汝無懼。”復憑之。有頃，京尹上表論，上即叱出，令杖殺焉。

歷城房家園，齊博陵君豹之山池。其中雜樹森竦，泉石崇邃，歷中衤發衤契之勝也。曾有人折其桐枝者，公曰：“何謂傷吾鳳條。”自後人不復敢折。公語參軍尹孝逸曰：“昔季倫金谷山泉何必逾此。”孝逸對曰：“曾詣洛西，遊其故所。彼此相方，誠如明教。”孝逸常欲還鄴，詞人餞宿於此。逸為詩曰：“風淪歷城水，月倚華山樹。”時人以此兩句，比謝靈運“池塘”十字焉。

單雄信幼時，學堂前植一棗樹。至年十八，伐為槍，長丈七尺，拱圍不合，刃重七十斤，號為寒骨白。常與秦王卒相遇，秦王以大白羽射中刃，火出。因為尉遲敬德拉折。

秦叔寶所乘馬，號忽雷駁，常飲以酒。每於月明中試，能豎越三領黑氈。及胡公卒，嘶鳴不食而死。

徐敬業年十余歲，好彈射。英公每曰：“此兒相不善，將赤吾族。”射必溢鏑，走馬若滅，老騎不能及。英公常獵，命敬業入林趁獸，因乘風縱火，意欲殺之。敬業知無所避，遂屠馬腹，伏其中。火過，浴血而立，英公大奇之。

玄宗常伺察諸王，寧王常夏中揮汗鞔鼓，所讀書乃龜茲樂譜也。上知之，喜曰：“天子兄弟，當極醉樂耳。”

魏仆射收臨代，七月七日登舜山，徘徊顧眺，謂主簿崔曰：“吾所經多矣，至於山川沃壤，襟帶形勝，天下名州，不能過此。唯未審東陽何如？”崔對曰：“青有古名，齊得舊號，二處山川，形勢相似，曾聽所論，不能逾越。”公遂命筆為詩。於時新故之際，司存缺然，求筆不得，乃以五伯杖畫堂北壁為詩曰：“述職無風政，復路阻山河。還思麾蓋日，留謝此山阿。”

舜祠東有大石，廣三丈許，有鑿“不醉不歸”四字於其上。公曰：“此非遺德。”令鑿去之。

梁宴魏使李騫、崔︱，樂作，梁舍人賀季曰：“音聲感人深也。”︱曰：“昔申喜聽歌，愴然知是其母，理實精妙然也。”梁主客王克曰：“聽音觀俗，轉是精者。”︱曰：“延陵昔聘上國，實有觀風之美。”季曰：“卿發此言，乃欲挑戰？”騫曰：“請執鞭弭，與君周旋。”季曰：“未敢三舍。”︱曰：“數奔之事，久已相謝。”季曰：“車亂旗靡，恐有所歸。”︱曰：“平陰之役，先鳴已久。”克曰：“吾方欲館而旌武功。”騫曰：“王夷師，將以誰屬？”遂共大笑而止。樂欲訖，有馬數十匹馳過，未有閹人，騫曰：“巷伯乃同趣馬，詎非侵官？”季曰：“此乃貌似。”︱曰：“若植袁紹，恐不能免。”

王勃每為碑頌，先墨磨數升，引被覆面而臥。忽起，一筆書之，初不竄點，時人謂之腹槁。少夢人遺以丸墨盈袖。

燕公常讀其夫子學堂碑頌，頭自“帝車”至“太甲”四句悉不解，訪之一公，公言：“北鬥建午，七曜在南方，有是之祥，無位聖人當出。”“華蓋”已下，卒不可悉。

李白名播海內，玄宗於便殿召見，神氣高朗，軒軒然若霞舉。上不覺亡萬乘之尊，因命納屨，白遂展足與高力士曰：“去靴。”力士失勢，遽為脫之。及出，上指白謂力士曰：“此人固窮相。”白前後三擬詞選，不如意，悉焚之，唯留《恨》、《別賦》。及祿山反，制《胡無人》，言：“太白入月敵可摧。”及祿山死，太白蝕月。眾言李白唯戲杜考功“飯顆山頭”之句，成式偶見李白祠亭上宴別杜考功詩，今錄首尾曰：“我覺秋興逸，誰言秋興悲？山將落日去，水共晴空宜。”“煙歸碧海夕，雁度青天時。相失各萬裏，茫然空爾思。”

薛平司徒常送太仆卿周皓，上諸色人吏中來有一老人，八十余，著緋。皓獨問：“君屬此司多少時？”老人言：“某本藝正傷折，天寶初，高將軍郎君被人打，下頷骨脫，某為正之。高將軍賞錢千萬，兼特奏緋。”皓因頷遣之，唯薛覺皓顏色不足，伺客散，獨留，從容謂周曰：“向卿問著緋老吏，似覺卿不悅，何也？”皓驚曰：“公用心如此精也。”乃去仆，邀薛宿，曰：“此事長，可緩言之。某年少常結豪族，為花柳之遊，竟畜亡命。訪城中名姬，如蠅襲，無不獲者。時靖恭坊有姬，字夜來，稚齒巧笑，歌舞絕倫，貴公子破產迎之。予時數輩富於財，更擅之。會一日，其母白皓曰：‘某日夜來生日，豈可寂寞乎？’皓與往還，竟求珍貨，合錢數十萬。樂工賀懷智、紀孩孩，皆一時絕手。扃方合，忽覺擊門聲，皓不許開。良久，折關而入。有少年紫裘，騎從數十，大詬其母。母與夜來泣拜。諸客將散，皓時氣方剛，且恃扛鼎，顧從者敵。因前讓其怙勢，攘臂毆之，踣於拳下，遂突出。時都亭驛所有魏貞，有心義，好養私客，皓以情投之，貞乃藏於妻女間。時有司追捉急切，貞恐蹤露，乃夜辦裝，腰其白金數挺，謂皓曰：‘汴州周簡老，義士也。復與郎君當家，今可依之，且宜謙恭不怠。’周簡老，蓋太俠也，見魏貞書，甚喜。皓因拜之為叔，遂言狀，簡老命居一船中，戒無妄出，供與極厚。居歲余，忽聽船上哭泣聲，皓潛窺之，見一少婦，縞素甚美，與簡老相慰。其夕，簡老忽至皓處，問：‘君婚未？某有表妹，嫁與甲，甲卒，無子，今無所歸，可事君子。’皓拜謝之，即夕其表妹歸皓。有女二人，男一人，猶在舟中。簡老忽語皓：‘事已息，君貌寢，必無人識者，可遊江淮。’乃贈百余千。皓號哭而別，簡老尋卒。皓官已達，簡老表妹尚在，兒聚女嫁，將四十余年，人無所知者。適被老吏言之，不覺自愧。不知君子察人之微。”有人親見薛司徒說之也。

大歷末，禪師玄覽住荊州陟屺寺，道高有風韻，人不可得而親。張ロ常畫古松於齋壁，符載贊之，衛象詩之，亦一時三絕，覽悉加堊焉。人問其故，曰：“無事疥吾壁也。”僧那即其甥，為寺之患，發瓦探っ，壞墻薰鼠，覽未嘗責。有弟子義詮，布衣一食，覽亦不稱。或怪之，乃題詩於竹曰：“大海從魚躍，長空任鳥飛。”忽一夕，有梵僧撥戶而進，曰：“和尚速作道場。”覽言：“有為之事，吾未嘗作。”僧熟視而出，反手闔戶，門扃如舊。覽笑謂左右：“吾將歸歟！”遂遽浴訖（一曰蚤起），隱幾而化。

馬仆射（一曰“侍中”）既立勛業，頗自矜伐，常有陶侃之意，故呼田悅為錢龍，至今為義士非之。當時有揣其意者，乃先著謠於軍中，曰：“齋鐘動也，和尚不上堂。”月余，方異其服色，謁之，言善相。馬遽見，因請遠左右，曰：“公相非人臣，然小有未通處，當得寶物直數千萬者，可以通之。”馬初不實之，客曰：“公豈不聞謠乎？正謂公也。‘齋鐘動’，時至也。‘和尚’，公之名。‘不上堂’，不自取也。”馬聽之始惑，即為具肪玉、紋犀及具珠焉。客一去不復知之，馬病劇，方悔之也。

信都民蘇氏有二女，擇良婿。張文成往，蘇曰：“子雖有財，不能富貴，得五品官即死。”時魏知古方及第，蘇曰：“此雖官小，後必貴。”乃以長女妻之。女發長七尺，黑光如漆，相者雲大富貴。後知古拜相，封夫人雲。

明皇封禪泰山，張說為封禪使。說女婿鄭鎰，本九品官。舊例，封禪後自三公以下，皆遷轉一級。惟鄭鎰因說驟遷五品，兼賜緋服。因大脯次，玄宗見鎰官位騰躍，怪而問之，鎰無詞以對。黃幡綽曰：“此泰山之力也。”

成式曾一夕堂中會，時妓女玉壺忌魚炙，見之色動。因訪諸妓所惡者，有蓬山忌鼠，金子忌虱尤甚。坐客乃兢徵虱鼠事，多至百余條。予戲摭其事，作《破虱錄》。