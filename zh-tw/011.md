# 卷十一

## 廣知

俗諱五月上屋，言五月人蛻，上屋見影，魂當去。

金曾經在丘冢，及為釵釧溲器，陶隱居謂之辱金，不可合煉。

煉銅時，與一童女俱，以水灌銅，銅當自分為兩段。有凸起者牡銅也，凹陷者牝銅也。

爨釜不沸者，有物如豚居之，去之無也。

竈無故自濕潤者，赤蝦蟆名鉤註居之，去則止。

飲酒者，肝氣微則面青，心氣微則面赤也。

脈勇怒而面青，骨怒而面白，血勇怒而面赤。

山氣多男，澤氣多女，水氣多喑，風氣多聾，木氣多傴，石氣多力，阻險氣多癭，暑氣多殘，雲氣多壽，谷氣多Φ，丘氣多，衍氣多仁，陵氣多貪。

身神及諸神名異者，腦神曰覺元，發神曰玄華，目神曰虛監，血神曰沖龍王，舌神曰始梁。

夫學道之人，須鳴天鼓以召眾神也。左相叩為天鐘，卒遇兇惡不祥叩之。右相為天磬，若經山澤邪僻威神大祝叩之。中央上下相叩名天鼓，存思念當道鳴之。叩之數三十六，或三十二，或二十七，或二十四，或十二。

《隱訣》言，太清外術：生人發掛果樹，烏鳥不敢食其實。瓜兩鼻兩蒂，食之殺人。檐下滴菜有毒堇，黃花及赤芥（一曰芥），殺人。瓠牛踐苗則子苦。大醉不可臥黍穰上，汗出眉發落。婦人有娠，食幹姜，令胎內消。十月食霜菜，令人面無光。三月不可食陳菹。莎衣結治蠼螋瘡。井口邊草止小兒夜啼，著母臥薦下，勿令知之。船底苔療天行。寡婦槁薦草節去小兒霍亂。自縊死，繩主顛狂。孝子衿灰傅面<面幹>。東家門雞棲木作灰，治失音。砧垢能蝕人履底。古襯板作琴底，合陰陽通神。魚有睫，及目合，腹中自連珠。

二目不同，連鱗白，腹下丹字，並殺人。鱉目白，腹下五（一曰丹）字、蔔（一曰十）字者不可食。蟹腹下有毛，殺人。蛇以桑柴燒之，則見足出。獸歧尾，鹿斑如豹，羊心有竅，悉害人。馬夜眼，五月以後食之，殺人。犬懸蹄肉有毒。白馬鞍下肉食之，傷人五藏。烏自死，目不閉。鴨目白，烏四距，卵有八字，並殺人。凡飛鳥投人家井中，必有物，當拔而放之。水脈不可斷，井水沸不可飲，酒漿無影者不可飲。蝮與青蛙，蛇中最毒。蛇怒時，毒在頭尾。凡冢井閉氣，秋夏中之殺人。先以雞毛投之，毛直下無毒，乃舞而下不可犯。當以醋數鬥澆之，方可入矣。頗梨，千歲冰所化也。琉璃、馬腦先以自然灰煮之令軟，可以雕刻。自然灰生南海。馬腦，鬼血所化也。《玄中記》言：“楓脂入地為琥珀。”《世說》曰：“桃瀋入地所化也。”《淮南子》雲：“兔絲，琥珀苗也。”

鬼書有業煞，刀鬥出於古器。

百體中有懸針書、垂露書、秦王破冢書、金鵲書、虎爪書、倒薤書、偃波書、信幡書、飛帛書、籀書、謬（一雲繆）、篆書、制書、列書、日書、月書、風書、署書、蟲食葉書、胡書、蓬書、天竺書、楷書、橫書、芝英隸、鐘隸、鼓隸、龍虎篆、麒麟篆、魚篆、蟲篆、烏篆、鼠篆、牛書、兔書、草書、龍草書、狼書、犬書、雞書、震書、反左書、行押書、揖書、景書、半草書。

召奏用虎爪，為不可學，以防詐偽。誥下用偃波書。謝章詔板用芮腳書。節信用烏書。朝賀用慎書，一曰填。亦施於昏姻。

西域書有驢唇書、蓮葉書、節分書、大秦書、馱乘書、牛書、樹葉書、起屍書、石旋書、覆書、天書、龍書、鳥音書等，有六十四種。

胡綜、博物，孫權時掘得銅匣，長二尺七寸，以琉璃為蓋。又一白玉如意，所執處皆刻龍虎及蟬形，莫能識其由。使人問綜，綜曰：“昔秦皇以金陵有天子氣，平諸山阜，處處輒埋寶物，以當王氣。此蓋是乎？”

鄧城西百余裏有谷城，谷伯綏之國。城門有石人焉，刊其腹雲“摩兜，摩兜，慎莫言”，疑此亦同太廟金人緘口銘。

歷城北二裏有蓮子湖，周環二十裏。湖中多蓮花，紅綠間明，乍疑濯錦。又漁船掩映，罟罾疏布，遠望之者，若蛛網浮枉也。魏袁翻曾在湖燕集，參軍張伯瑜諮公，言：“向為血羹，頻不能就。”公曰：“取洛水必成也。”遂如公語，果成。時清河王怪而異焉，乃諮公：“未審何義得爾？”公曰：“可思湖目。”清河笑而然之，而實未解。坐散，語主簿房叔道曰：“湖目之事，吾實未曉。”叔道對曰：“藕能散血，湖目蓮子，故令公思。”清河嘆曰：“人不讀書，其猶夜行。二毛之叟，不如白面書生。”

梁主客陸緬謂魏使尉瑾曰：“我至鄴，見雙闕極高，圖飾甚麗。此間石闕亦為不下。我家有荀勖尺，以銅為之，金字成銘，家世所寶此物。往昭明太子好集古器，遂將入內。此闕既成，用銅尺量之，其高六丈。”瑾曰：“我京師象魏，固中天之華闕，此間地勢過下，理不得高。”魏肇師曰：“荀勖之尺，是積黍所為，用調鐘律，阮鹹譏其聲有湫隘之韻。後得玉尺度之，過短。”

舊說不見輔星者將死，成式親故常會修行裏，有不見者，未周歲而卒。

相傳識人星不患瘧，成式親識中，識者悉患瘧。又俗不欲看天獄星，有流星人，當被發坐哭之，候星卻出，災方弭。《金樓子》言：“予以仰占辛苦，侵犯霜露，又恐流星入天牢。”方知俗忌之久矣。

荊州陟己寺僧那照善射，每言光長而搖者鹿，帖地而明滅者兔，低而不動者虎。又言，夜格虎時，必見三虎並來，挾者虎威，當刺其中者。虎死威乃入地，得之可卻百邪。虎初死，記其頭所藉處，候月黑夜掘之。欲掘時必有虎來吼擲前後，不足畏，此虎之鬼也。深二尺，當得物如虎珀，蓋虎目光淪入地所為也。

又言，雕翎能食諸鳥羽，復善作風羽。風羽法：去括三寸鉆小孔，令透及鎪風渠深一粒，自括達於孔，則不必羽也。

道士郭采真言，人影數至九。成式常試之，至六七而已，外亂莫能辯，郭言漸益炬則可別。又說九影各有名，影神：一名右皇，二名魍魎，三名泄節樞，四名尺鳧，五名索關，六名魄奴，七名竈<囗幺>（一曰<囗多>），舊抄九影名在麻面紙中，向下兩字，魚食不記。八名亥靈胎，九魚全食不辯。

寶歷中，有王山人，取人本命日，五更張燈相人影，知休咎。言人影欲深，深則貴而壽。影不欲照水、照井及浴盆中，古人避影亦為此。古蠼螋、短狐、踏影蠱，皆中人影為害。近有人善炙人影治病者。

都下佛寺往往有神鳥雀不汙者，鳳翔山人張盈善飛化甲子，言或有佛寺金剛鳥不集者，非其靈驗也，蓋由取土處及塑像時，偶與日辰王相相符也。

又言，相寺觀當陽像，可知其貧富。故洛陽修梵寺有金剛二，鳥雀不集。元魏時，梵僧菩提達摩稱得其真像也。

或言龍血入地為琥珀。《南蠻記》：“寧州沙中有折腰蜂，岸崩則蜂出，土人燒治以為琥珀。”

李洪山人，善符，博知，常謂成式：“瓷瓦器璺者可以棄，昔遇道，言雷蠱及鬼魅多遁其中。”

近佛畫中有天藏菩薩、地藏菩薩，近明諦觀之，規彩鑠目，若放光也。或言以曾青和壁魚設色，則近目有光。又往往壁畫僧及神鬼，目隨人轉，點眸子極正則爾。

秀才顧非熊言，釣魚當釣其旋繞者，失其所主，眾鱗不復去，頃刻可盡。

慈恩寺僧廣升言，貞元末，閬州僧靈鑒善彈。其彈丸方，用洞庭沙岸下（一曰畔），土三斤，炭末三兩，瓷末一兩，榆皮半兩，泔澱二勺，紫礦二兩，細沙三分，藤紙五張，渴扌汁半合，九味和搗三千杵，齊手丸之，陰幹。鄭篆為刺史時，有當家名寅，讀書，善飲酒，篆甚重之。後為盜，事發而死。寅常詣靈鑒角放彈，寅指一枝節，其節目相去數十步，曰：“中之獲五千。”一發而中，彈丸反射不破，至靈鑒乃陷節碎彈焉。

王彥威尚書在汴州，二年，夏旱，時袁王傳季寓汴，因宴王以旱為言，季醉曰：“欲雨甚易耳。可求蛇醫四頭，十石甕二枚，每甕實以水，浮二蛇醫，以木蓋密泥之，分置於閑處，甕前後設席燒香。選小兒十歲已下十余，令執小青竹，晝夜更擊其甕，不得少輟。”王如言試之，一日兩夜雨大註。舊說龍與蛇師為親家焉。