# 卷十五

## 諾臯記下

和州劉錄事者，大歷中，罷官居和州旁縣。食兼數人，尤能食，常言味未嘗果腹。邑客乃網魚百余斤，會於野亭，觀其下箸。初食數疊，忽似哽，咯出一骨珠子，大如黑豆，乃置於茶甌中，以疊覆之。食未半，怪覆甌傾側，劉舉視之，向者骨珠已長數寸，如人狀。座客競觀之，隨視而長。頃刻長及人，遂劉，因歐流血。良久，各散走。一循廳之西，一轉廳之左，俱及後門相觸，翕成一人，乃劉也，神已癡矣。半日方能言，訪其所以，皆不省。自是惡。

馮坦者，常有疾，醫令浸蛇酒服之。初服一甕子，疾減半。又令家人園中執一蛇，投甕中，封閉七日。及開，蛇躍出，舉首尺余，出門，因失所在。其過跡，地墳起數寸。陸紹郎中又言，嘗記一人浸蛇酒，前後殺蛇數十頭。一日，自臨甕窺酒，有物跳出嚙其鼻將落，視之，乃蛇頭骨。因瘡毀其鼻如劓焉。

有陳樸，元和中，住崇賢裏北街。大門外有大槐樹，樸常黃昏徙倚窺外，見若婦人及狐大老烏之類，飛入樹中，遂伐視之。樹三槎，一槎空中，一槎有獨頭栗一百二十，一槎中繈一死兒，長尺余。

僧無可言，近傳有白將軍者，常於曲江洗馬，馬忽跳出驚走。前足有物，色白如衣帶，縈繞數匹。遽令解之，血流數升。白異之，遂封紙帖中，藏衣箱內。一日，送客至水，出示諸客。客曰：“盍以水試之？”白以鞭築地成竅，置蟲於中，沃盥其上。少頃，蟲蠕蠕如長，竅中泉湧，倏忽自盤若一席，有黑氣如香煙，徑出檐外。眾懼曰：“必龍也。”遂急歸。未數裏，風雨忽至，大震數聲。

景公寺前街中，舊有巨井，俗呼為八角井。元和初，有公主夏中過，見百姓方汲，令從婢以銀棱碗就井取水，誤墜碗。經月余，出於渭河。

東平未用兵，有舉人孟不疑，客昭義。夜至一驛，方欲濯足，有稱淄青張評事者，仆從數十，孟欲參謁，張被酒，初不顧，孟因退就西間。張連呼驛吏索煎餅，孟默然窺之，且怒其傲。良久，煎餅熟，孟見一黑物如豬，隨盤至燈影而立。如此五六返，張竟不察。孟因恐懼無睡，張尋大鼾。至三更後，孟才交睫，忽見一人皂衣，與張角力，久乃相ㄏ入東偏房中，拳聲如杵。一餉間，張被發雙袒而出，還寢床上。入五更，張乃喚仆，使張燭巾櫛，就孟曰：“某昨醉中，都不知秀才同廳。”因命食，談笑甚歡，時時小聲曰：“昨夜甚慚長者，乞不言也。”孟但唯唯。復曰：“某有程，須早發，秀才可先也。”遂摸靴中，得金一挺，授曰：“薄貺，乞密前事。”孟不敢辭，即為前去。行數日，方聽捕殺人賊。孟詢諸道路，皆曰淄青張評事至其驛早發，遲明，空鞍失所在。驛吏返至驛尋索，驛西閣中有席角，發之，白骨而已，無泊一蠅肉也。地上滴血無余，惟一只履在旁。相傳此驛舊兇，竟不知何怪。舉人祝元膺常言，親見孟不疑說，每每誡夜食必須發祭也。祝又言，孟素不信釋氏，頗能詩，其句雲：“白日故鄉遠，青山佳句中。”後常持念遊覽，不復應舉。

劉積中，常於京近縣莊居。妻病重。於一夕劉未眠，忽有婦人白首，長才三尺，自燈影中出，謂劉曰：“夫人病，唯我能理，何不祈我。”劉素剛，咄之，姥徐戟手曰：“勿悔！勿悔！”遂滅。妻因暴心痛，殆將卒，劉不得已祝之。言已復出，劉揖之坐，乃索茶一甌，向口如咒狀，顧命灌夫人。茶才入口，痛愈。後時時輒出，家人亦不之懼。經年，復謂劉曰：“我有女子及笄，煩主人求一佳婿。”劉笑曰：“人鬼路殊，固難遂所托。”姥曰：“非求人也，但為刻桐木為形，稍上者則為佳矣。”劉許諾，因為具之。經宿，木人失矣。又謂劉曰：“兼煩主人作鋪公、鋪母，若可，某夕我自具車輪奉迎。”劉心計無奈何，亦許。至一日過酉，有仆馬車乘至門，姥亦至，曰：“主人可往。”劉與妻各登其車馬，天黑至一處，朱門崇墉，籠燭列迎。賓客供帳之盛，如王公家。引劉至一廳，朱紫數十，有與相識者，有已歿者，各相視無言。妻至一堂，蠟炬如臂，錦翠爭煥，亦有婦人數十，存歿相識各半，但相視而已。及五更，劉與妻恍惚間卻還至家，如醉醒，十不記其一二矣。經數月，姥復來，拜謝曰：“小女成長，今復托主人。”劉不耐，以枕抵之，曰：“老魅敢如此擾人。”姥隨枕而滅。妻遂疾發，劉與男女酹地禱之，不復出矣。妻竟以心痛卒。劉妹復病心痛，劉欲徙居，一切物膠著其處，輕若履屣亦不可舉。迎道流上章，梵僧持咒，悉不禁。劉嘗暇日讀藥方，其婢小碧自外來，垂手緩步，大言：“劉四頗憶平昔無？”既而嘶咽曰：“省近從泰山回，路逢飛天野叉攜賢妹心肝，我亦奪得。”因舉袖，袖中蠕蠕有物，左顧似有所命曰：“可為安置。”又覺袖中風生，沖簾幌，入堂中。乃上堂對劉坐，問存歿，敘平生事。劉與杜省躬同年及第，有分，其婢舉止笑語無不肖也。頃曰：“我有事，不可久留。”執劉手嗚咽，劉亦悲不自勝。婢忽然而倒，及覺，一無所記。其妹亦自此無恙。

臨川郡南城縣令戴察，初買宅於館娃坊。暇日，與弟閑坐廳中，忽聽婦人聚笑聲，或近或遠，察頗異之。笑聲漸近，忽見婦人數十，散在廳前，倏忽不見。如是累日，察不知所為。廳階前枯梨樹，大合抱，意其為祥，因伐之。根下有石露如塊，掘之圍闊，勢如钅敖形。乃火上沃醯，鑿深五六尺不透，忽見婦人繞坑抵掌大笑。有頃，共牽察入坑，投於石上。一家驚懼之際，婦人復還，大笑，察亦隨出。察才出，又失其弟。家人慟哭，察獨不哭，曰：“他亦甚快活，何用哭也。”察至死不肯言其情狀。

獨孤叔牙，常令家人汲水，重不可轉，數人助出之，乃人也。戴席帽，攀欄大笑，卻墜井中。汲者攬得席帽，掛於庭樹。每雨，所溜雨處輒生黃菌。

有史秀才者，元和中，曾與道流遊華山。時暑，環憩一小溪。忽有一葉，大如掌，紅潤可愛，隨流而下。史獨接得，置懷中。坐食頃，覺懷中漸重。潛起觀之，覺葉上鱗起，栗栗而動，史驚懼，棄林中，遽白眾曰：“此必龍也，可速去矣。”須臾，林中白煙生，彌於一谷。史下山未半，風雷大至。

史論作將軍時，忽覺妻所居房中有光，異之。因與妻遍索房中，且無所見。一日，妻早妝開奩，奩中忽有五色龜，大如錢，吐五色氣，彌滿一室。後常養之。

工部員外郎張周封言，舊莊城東狗脊觜（《水經註》言此狗架觜）西，嘗築墻於太歲上，一夕盡崩。且意其基虛，功不至，乃率莊客指揮築之。高未數尺，炊者驚叫曰：“怪作矣。”遽視之，飯數鬥悉躍出蔽地，著墻勻若蠶子，無一粒重者，矗墻之半如界焉。因詣巫酹地謝之，亦無他焉。

山蕭，一名山臊，《神異經》作犭參（一曰操），《永嘉郡記》作山魅，一名山駱，一名蛟（一曰），一名濯肉，一名熱肉，一名暉，一名飛龍。如鳩，青色，亦曰治烏。巢大如五鬥器，飾以土堊，赤白相見，狀如射侯。犯者能役虎害人，燒人廬舍，俗言山魈。

伍相奴，或擾人，許於伍相廟多已。舊說一姓姚，二姓王，三姓汪。昔值洪水，食都樹皮，餓死，化為鳥都，皮骨為豬都，婦女為人都。鳥（一曰烏）都左腋下有鏡印，闊二寸一分，右腳無大指，右手無三指，左耳缺，右目盲。在樹根居者名豬都，在樹半可攀及者名人都，在樹尾者名鳥都。其禁有打土壟法、山鵲法。其掌訣，右手第二指上節邊禁山都眼，左手目標其喉。南中多食其巢，味如木藝。窠表可為履さ，治腳氣。

舊說野狐名紫狐，夜擊尾火出。將為怪，必戴髑髏拜北鬥，髑髏不墜，則化為人矣。

劉元鼎為蔡州蔡州新破，食（一曰倉）場狐暴，劉遣吏生捕，日於球場縱犬逐之為樂。經年，所殺百數。後獲一疥狐，縱五六犬皆不敢逐，狐亦不走。劉大異之，令訪大將家獵狗及監軍亦自誇巨犬，至皆弭耳環守之。狐良久才跳，直上設廳，穿臺盤出廳後，及城墻，俄失所在。劉自是不復令捕。道術中有天狐別行法，言天狐九尾金色，役於日月宮，有符有醮日，可洞達陰陽。

南中有獸名風貍，如狙，眉長好羞，見人輒低頭。其溺能理風疾。衛士多言風貍杖難得於翳形草。南人以上長繩系於野外大樹下，入匿於旁樹穴中伺之。三日後，知無人至，乃於草中尋摸。忽得一草莖，折之長尺許，窺樹上有鳥集，指之，隨指而墮，因取而食之。人候其怠，勁走奪之。見人遽嚙食之，或不及，則棄於草中。若不可下，當打之數百，方肯為人取。有得之者，禽獸隨指而斃。有所欲者，指之如意。

開成末，永興坊百姓王乙掘井，過常井一丈余無水。忽聽向下有人語及雞聲，甚喧鬧，近如隔壁。井匠懼，不敢掘。街司申金吾韋處仁將軍，韋以事涉怪異，不復奏，遽令塞之。據亡新求《周秦故事》：謁者閣上得驪山本，李斯領徒七十二萬人作陵，鑿之以韋程，三十七歲，固地中水泉，奏曰“已深已極，鑿之不入，燒之不燃，叩之空空，如下天（一曰‘如存天狀’）狀。”抑知厚地之下，別有天地也。

太和三年，壽州虞侯景乙，京西防秋回。其妻久病，才相見，遽言我半身被斫去往東園矣，可速逐之。乙大驚，因趣園中。時昏黑，見一物長六尺余，狀如嬰兒，裸立，挈一竹器。乙情急將擊之，物遂走，遺其器。乙就視，見其妻半身。乙驚倒，或亡所見。反視妻，自發際眉間及胸有璺如指，映膜赤色，又謂乙曰：“可辦乳二升，沃於園中所見物處。我前生為人後妻，節其子乳致死。因為所訟，冥斷還其半身，向無君則死矣。”

太和末，荊南松滋縣南，有士人寄居親故莊中肄業。初至之夕，二更後，方張燈臨案，忽有小人才半寸，葛巾杖策，入門謂士人曰：“乍到無主人，當寂寞。”其聲大如蒼蠅。士人素有膽氣，初若不見。乃登床，責曰：“遽不存主客禮乎？”復升案窺書，詬罵不已，因覆硯於書上。士人不耐，以筆擊之墮地，叫數聲，出門而滅。頃有婦人四五，或姥或少，皆長一寸，呼曰：“真官以君獨學，故令郎君言展，且論精奧，何癡頑狂率，輒致損害？今可見真官。”其來索續如蟻，狀如騶卒，撲緣士人。士人然若夢，因嚙四支痛苦甚。復曰：“汝不去，將損汝眼。”四五頭遂上其面。士人驚懼，隨出門。至堂東，遙望見一門，絕小，如節使之門。士人乃叫：“何物怪魅，敢淩人如此！”復被觜，且眾嚙之。恍惚間已入小門內，見一人峨冠當殿，階下侍衛千數，悉長寸余，叱士人曰：“吾憐汝獨處，俾小兒往，何苦致害，罪當腰斬。”乃見數十人，悉持刀攘背迫之。士人大懼，謝曰：“某愚，肉眼不識真宮，乞賜余生。”久乃曰且解知悔，叱令曳出，不覺已在小門外。及歸書堂，已五更矣，殘燈猶在。及明，尋其蹤跡，東壁古墻下有小穴如栗，守宮出入焉。士人即率數夫發之，深數丈，有守宮十余石，大者色赤，長尺許，蓋其王也。壤土如樓狀，士人聚蘇焚之。後亦無他。

京宣平坊，有官人夜歸入曲，有賣油者張帽驅驢，馱桶不避，導者搏之，頭隨而落，遂遽入一大宅門。官人異之，隨入，至大槐樹下遂滅。因告其家，即掘之。深數尺，其樹根枯，下有大蝦蟆如疊，挾二筆钅沓，樹溜津滿其中也。及巨白菌如殿門浮漚釘，其蓋已落。蝦蟆即驢矣，筆钅沓乃油桶也，菌即其人也。裏有沽其油者，月余，怪其油好而賤。及怪露，食者悉病嘔泄。

陵州龍興寺僧惠恪，不拘戒律，力舉石臼。好客，往來多依之。常夜會寺僧十余，設煎餅。二更，有巨手被毛如胡鹿，大言曰：“乞一煎餅。”眾僧驚散，惟惠恪掇煎餅數枚，置其掌中。魅因合拳，僧遂極力急握之。魅哀祈，聲甚切，惠恪呼家人斫之。及斷，乃鳥一羽也。明日，隨其血蹤出寺，西南入溪，至一巖罅而滅。惠恪率人發掘，乃一坑{石}石。

開成初，東市百姓喪父，騎驢市兇具。行百步，驢忽然曰：“我姓白名元通，負君家力已足，勿復騎我。南市賣麩家欠我五千四百，我又負君錢數亦如之，今可賣我。”其人驚異，即牽行。旋訪主賣之，驢甚壯，報價只及五千。詣麩行，乃還五千四百，因賣之。兩宿而死。

鄆州闞司倉者，家在荊州。其女乳母鈕氏，有一子，妻愛之，與其子均焉，衣物飲食悉等。忽一日，妻偶得林檎一蒂，戲與己子，孔母乃怒曰：“小娘子成長，忘我矣。常有物與我子停分，何容偏？”因嚙吻攘臂，再三反覆主人之子。一家驚怖，逐奪之。其子狀貌長短，正與乳母兒不下也。妻知其怪，謝之，鈕氏復手簸主人之子，始如舊矣。闞為災祥，密令奴持暗擊之，正當其腦，害然反中門扇。鈕大怒，詬闞曰：“爾如此勿悔。”闞知無可奈何，與妻拜祈之，怒方解。鈕至今尚在其家，敬之如神，更有事甚多矣。

荊州處士侯又玄，常出郊，廁於荒冢上。及下，跌傷其肘，創甚。行數百步，逢一老人，問何所苦也，又玄見其肘。老人言：“偶有良藥，可封之，下日不開必愈。”又玄如其言。及解視之，一臂遂落。又玄兄弟五六互病，病必出血。月余，又玄兩臂忽病瘡六七處，小者如榆錢，大者如錢，皆人面，至死不差。時荊秀才杜曄話此事於座客。

許卑山人言，江左數十年前，有商人左膊上有瘡，如人面，亦無它苦。商人戲滴酒口中，其面亦赤。以物食之，凡物必食，食多覺膊內肉漲起，疑胃在其中也。或不食之，則一臂Φ焉。有善醫者，教其歷試諸藥，金石草木悉與之。至貝母，其瘡乃聚眉閉口。商人喜曰：“此藥必治也。”因以小葦筒毀其口灌之，數日成痂，遂愈。

工部員外張周封言，今年春，拜掃假回，至湖城逆旅。說去年秋有河北軍將過此，至郊外數裏，忽有旋風如升器，常起於馬前，軍將以鞭擊之轉大，遂旋馬首，鬣起如植。軍將懼，下馬觀之，覺鬣長數尺，中有細綆如紅線焉。時馬立嘶鳴，軍將怒，乃取佩刀拂之。風因散滅，馬亦死。軍將割馬腹視之，腹中無傷，不知是何怪也。