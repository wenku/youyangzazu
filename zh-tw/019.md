# 卷十九

## 廣動植類之四

### 草篇

芝，天寶初，臨川郡人李嘉胤所居柱上生芝草，形類天尊，太守張景佚截柱獻之。

大歷八年，廬江縣紫芝生，高一丈五尺。芝類至多：參成芝，斷而可續。夜光芝，一株九實。實墜地如七寸鏡，視如牛目，茅君種於句曲山。隱辰芝，狀如鬥，以屋為節，以莖為剛。

《仙經》言，穿地六尺，以實一枚種之，灌以黃水五合，以土堅築之。三年生苗如匏（一曰刻）。實如桃，五色，名鳳腦芝。食其實，唾地為鳳，乘升太極。白符芝，大雪而華。五德芝，如車馬。菌芝，如樓。凡學道三十年不倦，天下金翅鳥銜芝至。羅門山食（一曰生）石芝，得地仙。

蓮石，蓮入水必沉，唯煎鹽鹹鹵能浮之。雁食之，糞落山石間，百年不壞。相傳橡子落水為蓮。

苔，慈恩寺唐三藏院後檐階，開成末有苔，狀如苦苣。初於磚上，色如鹽綠，輕嫩可愛。談論僧義林，太和初改葬棋法師，初開冢，香氣襲人，側臥磚臺上，形如生。磚上苔厚二寸余，作金色，氣如檀。

瓦松，崔融《瓦松賦序》曰：“崇文館瓦松者，產於屋溜之下。謂之木也，訪山客而未詳。謂之草也，驗農皇而罕記。”賦雲：“煌煌特秀，狀金芝之產溜；歷歷虛懸，若星榆之種天。葩條郁毓，根柢連卷。間紫苔而露，淩碧瓦而含煙。”又曰：“慚魏宮之鳥悲，恧漢殿之紅蓮。”崔公學博，無不該悉，豈不知瓦松已有著說乎？

《博雅》：“在屋曰昔耶，在墻曰垣衣。”《廣誌》謂之蘭香，生於久屋之瓦。魏明帝好之，命長安西載其瓦於洛陽，以覆屋。前代詞人詩中多用昔耶，梁簡文帝《詠薔薇》曰：“緣階覆碧綺，依檐映昔耶。”或言構木上多松栽土，木氣泄則瓦生松。大歷中修含元殿，有一人投狀請瓦，且言：“瓦工唯我所能，祖父已嘗瓦此殿矣。”眾工不服，因曰：“若有能瓦，畢不生瓦松。”眾方服焉。又有李阿黑者，亦能治屋。布瓦如齒，間不通糸延，亦無瓦松。《本草》：“瓦衣謂之屋遊。”

瓜，惡香，香中尤忌麝。鄭註太和初赴職河中，姬妾百余盡騎，香氣數裏，逆於人鼻。是歲自京至河中所過路，瓜盡死，一蒂不獲。

芰，今人但言菱芰，諸解草木書亦不分別，唯王安貧《武陵記》言，四角、三角曰芰，兩角曰菱。今蘇州折腰菱多兩腳。成式曾於荊州，有僧遺一鬥郢城菱，三角而無傷（一曰刺），可以節（一曰ソ）莎。

芰，一名水栗，一名{艹後}。漢武昆明池中有浮根菱，根出水上，葉淪沒波下，亦曰青水芰。玄都有菱碧色，狀如雞飛，名翻雞芰，仙人鳧伯子常采之。

兔絲子，多近棘及ワ，山居者疑二草之氣類也。

天名精，一曰鹿活草。昔青州劉忄盡，宋元嘉中射一鹿，剖五藏，以此草塞之，蹶然而起。忄盡怪而拔草，復倒。如此三度，忄盡密錄此草種之，多主傷折，俗呼為劉忄盡草。

牡丹，前史中無說處，唯《謝康樂集》中言竹間水際多牡丹。成式撿隋朝《種植法》七十卷中，初不記說牡丹，則知隋朝花藥中所無也。開元末，裴士淹為郎官，奉使幽冀回，至汾州眾香寺，得白牡丹一窠，植於長安私第。天寶中，為都下奇賞。當時名公有《裴給事宅看牡丹》詩，時尋訪未獲。一本有詩雲：“長安年少惜春殘，爭認慈恩紫牡丹。別有玉盤乘露冷，無人起就月中看。”太常博士張乘嘗見裴通祭酒說。又房相有言：“牡丹之會，不預焉。至德中，馬仆射鎮太原，又得紅紫二色者，移於城中。”元和初猶少，今與戎葵角多少矣。韓愈侍郎有疏從子侄自江淮來，年甚少，韓令學院中伴子弟，子弟悉為淩辱。韓知之，遂為街西假僧院令讀書，經旬，寺主綱復訴其狂率。韓遽令歸，且責曰：“市肆賤類營衣食，尚有一事長處。汝所為如此，竟作何物？”侄拜謝，徐曰：“某有一藝，恨叔不知。”因指階前牡丹曰：“叔要此花青、紫、黃、赤，唯命也。”韓大奇之，遂給所須試之。乃豎箔曲尺遮牡丹叢，不令人窺。掘窠四面，深及其根，寬容入座。唯賫紫礦、輕粉、朱紅，旦暮治其根。幾七日，乃填坑，白其叔曰：“恨校遲一月。”時冬初也。牡丹本紫，及花發，色白紅歷綠，每朵有一聯詩，字色紫，分明乃是韓出官時詩。一韻曰“雲橫秦嶺家何在，雪擁藍關馬不前”十四字，韓大驚異。侄且辭歸江淮，竟不願仕。

興唐寺有牡丹一窠，元和中著花一千二百朵。其色有正暈、倒暈、淺紅、淺紫、深紫、黃白檀等，獨無深紅。又有花葉中無抹心者。重臺花者，其花面徑七八寸。興善寺素師院牡丹，色絕佳。元和末，一枝花合歡。金燈，一曰九形，花葉不相見，俗惡人家種之，一名無義草。合離，根如芋魁，有遊子十二環之，相須而生，而實不連，以氣相屬，一名獨搖，一名離母，言若士人所食者，合呼為赤箭。

蜀葵，可以緝為布。枯時燒作灰，藏火，火久不滅。花有重臺者。

茄子，茄字本蓮莖名，革遐反。今呼伽，未知所自。成式因就節下食有伽子數蒂，偶問工部員外郎張周封伽子故事，張雲：“一名落蘇，事具《食療本草》。此誤作《食療本草》，元出《拾遺本草》。”成式記得隱侯《行園》詩雲：“寒瓜方臥壟，秋菇正滿陂。紫茄紛爛熳，綠芋郁參差。”又一名昆侖瓜。嶺南茄子宿根成樹，高五六尺。姚向曾為南選使，親見之。故《本草》記廣州有慎火樹，樹大三四圍。慎火即景天也，俗呼為護火草。茄子熟者，食之厚腸胃，動氣發疾。根能治竈瘃。欲其子繁，待其花時，取葉布於過路，以灰規之，人踐之，子必繁也。俗謂之稼茄子。僧人多炙之，甚美。有新羅種者，色稍白，形如雞卵。西明寺僧造玄（一曰“玄造”）院中有其種。《水經》雲：“石頭四對蔡浦，浦長百裏，上有大荻浦，下有茄子浦。”

異菌，開城元年春，成式修竹裏私第書齋前，有枯紫荊數枝蠹折，因伐之，余尺許。至三年秋，枯根上生一菌，大如鬥。下布五足，頂黃白兩暈，綠垂裙如鵝韝（一曰韝），高尺余。至午，色變黑而死，焚之氣如麻香。成式嘗置香爐於臺，每念經，門生以為善徵。後覽諸誌怪，南齊吳郡褚思莊，素奉釋氏，眠於渠下，短柱是楠木，去地四尺余，有節。大明中，忽有一物如芝，生於節上，黃色鮮明，漸漸長數尺。數日，遂成千佛狀，面目爪指及光相衣服，莫不完具。如金碟隱起，摩之殊軟。常以春末生，秋末落，落時佛行如故，但色褐耳。至落時，其家貯之箱中。積五年，思莊不復住其下。亦無他顯盛，闔門壽考，思莊父終九十七，兄年七十，健如壯年。

又梁簡文延香園，大同十年，竹林吐一芝，長八寸，頭蓋似雞頭實，黑色。其柄似藕柄，內通幹空（一曰“柄幹通空”），皮質皆純白，根下微紅。雞頭實處似竹節，脫之又得脫也。自節處別生一重，如結網羅，四面同（一曰周），可五六寸，圓繞周匝，以罩柄上，相遠不相著也。其似結網眾目，輕巧可愛，其柄又得脫也。驗仙書，與威喜芝相類。

舞草，出雅州。獨莖三葉，葉如決明。一葉在莖端，兩葉居莖之半相對。人或近之歌及抵掌謳曲，必動葉如舞也。

護門草，常山北。草名護門，置諸門上，夜有人（一曰物）過輒叱之。

仙人條，出衡嶽。無根蒂，生石上，狀如同心帶，三股，色綠，亦不常有。

睡蓮，南海有睡蓮，夜則花低入水。屯田韋郎中從事南海，親見。

蔓金苔，晉時外國獻蔓金苔，縈聚之如雞卵。投水中，蔓延波上，光泛鑠日如火，亦曰夜明苔。

異蒿，田在實，布之子也。大和中，嘗過蔡州北。路側有草如蒿，莖大如指，其端聚葉，似鷦鷯巢在顛。折視之，葉中有小鼠數十，才若皂莢子，目猶未開，啾啾有聲。

蜜草，北天竺國出蜜草。蔓生，大葉秋冬不死，因重霜露，遂成蜜，如塞上蓬鹽。

老鴉爪籬，葉如牛蒡而美。子熟時色黑，狀如爪籬。

鴨舌草，生水中，似蒓，俗呼為鴨舌草。

胡蔓草，生邕、容間。叢生，花偏如支子稍大，不成朵，色黃白。葉稍黑，誤食之，數日卒，飲白鵝、鴨血則解。或以一物投之，祝曰：“我買你。”食之立死。

銅匙草，生水中，葉如剪刀。

水耐冬，此草經冬在水不死。成式於城南村墅池中見之。

天芊，生終南山中。葉如荷而厚。

水韭，生於水湄，狀如韭而葉細長，可食。

地錢，葉圓莖細，有蔓生溪澗邊，一曰積雪草，亦曰連錢草。

蚍蜉酒草，一曰鼠耳，象形也。亦曰尤心草。

盆甑草，即牽牛子也。結實後斷之，狀如盆甑。其中有子似龜，蔓如薯蕷。

蔓胡桃，出南詔。大如扁螺，兩隔，味如胡桃。或言蠻中藤子也。

油點草，葉似，每葉上有黑點相對。

三白草，此草初生不白，入夏葉端方白。農人候之蒔，曰：“三葉白，草畢秀矣。”其葉似薯蕷。

落回（一曰“博落回”）有大毒，生江淮山谷中。莖葉如麻。莖中空，吹作聲如勃邏回，因名之。

{艹弱}，根大如碗，至秋葉滴露，隨滴生苗。

鬼皂莢，生江南地，澤如皂莢，高一二尺，沐之長發，葉亦去衣垢。

通脫木，如蜱麻，生山側。花上粉，主治惡瘡。心空，中有瓤，輕白可愛，女工取以飾物。

毗屍沙花，一名日中金錢花，本出外國，梁大同一年進來中土。

左行草，使人無情。範陽長貢。

青草槐，龍陽縣裨牛山南有青草槐，叢生，高尺余。花若金燈，仲夏發花，一本雲迄千秋。

竹肉，江淮有竹肉，生竹節上如彈丸，味如白雞，皆向北。有大樹雞，如杯卷，呼為胡孫眼。

廬山有石耳，性熱。

野狐絲，庭有草蔓生，色白，花微紅，大如栗，秦人呼為狐絲。

金錢花，一雲本出外國，梁大同二年進來中土。梁時，荊州掾屬雙陸，賭金錢，錢盡，以金錢花相足，魚弘謂得花勝得錢。

荷，漢明帝時，池中有分枝荷，一莖四（一曰兩）葉，狀如駢蓋。子如玄珠，可以飾也。靈帝時，有夜舒荷，一莖四蓮，其葉夜舒晝卷。

夢草，漢武時異國所獻，似蒲，晝縮入地，夜若抽萌。懷其草，自知夢之好惡。帝思李夫人，懷之輒夢。

烏蓬，葉如鳥翅，俗呼為仙人花。

雀芋，狀如雀頭，置幹地反濕，置濕處復幹。飛鳥觸之墮，走獸遇之僵。

望舒草，出扶支國。草紅色，葉如蓮葉，月出則舒，月沒則卷。

紅草，山戎之北有草，莖長一丈，葉如車輪，色如朝虹。齊桓時，山戎獻其種，乃植於庭，以表霸者之瑞。

神草，魏明時，苑中合歡草狀如蓍，一株百莖，晝則眾條扶疏，夜乃合一莖，謂之神草。

三蔬，晉時有芳蔬園，在墉（一曰“金墉”）之東，有菜名蕓薇，類有三種：紫色為上蔬，味辛；黃色為中蔬，味甘；青者為下蔬，味鹹。常以三蔬充禦菜，可以藉食。

掌中芥，末多國出也。取其子，置掌中吹之，一吹一長，長三尺，乃植於地。

水網藻，漢武昆明池中有水網藻，枝橫側水上，長八九尺，有似網目。鳧鴨入此草中，皆不得出，因名之。

地日草，南方有地日草。三足鳥欲下食此草，羲和之馭，以手掩烏目，食此則美悶不復動。東方朔言，為小兒時，井陷，墜至地下，數十年無所寄托。有人引之，令往此草中，隔紅泉不得渡，其人以一只屐，因乘泛紅泉，得至草處食之。

挾劍豆，樂浪東有融澤，之中生豆莢，形似人挾劍，橫斜而生。

牧靡，建寧郡烏句山南五百裏，牧靡草可以解毒。百卉方盛，烏鵲誤食烏喙中毒，必急飛牧靡上，啄牧靡以解也。
