# 卷十六

## 廣動植之一

（並序）

成式以天地間所化所產，突而旋成形者樊然矣，故《山海經》、《爾雅》所不能究。因拾前儒所著，有草木禽魚未列經史，已載事未悉者，或接諸耳目，簡編所無者，作《廣動植》，冀掊土培丘陵之學也。昔曹丕著論於火布，滕循獻疑於蝦須，蔡謨不識彭蜞，劉絳誤呼荔挺，至今可笑，學者豈容略乎？總敘。

羽嘉生飛龍，飛龍生鳳，鳳生鸞，鸞生庶鳥。應龍生建鳥，建鳥生麒麟，騏麟生庶獸。分鱗生蛟龍，蛟龍生鯤鯁，鯤鯁生建邪，建邪生庶魚。分潭生先龍，先龍生玄亢，玄亢生靈龜，靈龜生庶龜。日馮生玄陽閼，玄陽閼生鱗胎，鱗胎生幹木，幹木生庶木。招搖生程君（一曰若），程君生玄玉，玄玉生醴泉，醴泉生應黃，應黃生黃華，黃華生庶草。海間生屈龍，屈（一曰尾）龍生容華，容華生䔁，䔁生藻，藻生浮草。甲蟲影伏，羽蟲體伏。食草者多力而愚，食肉者勇敢而悍。吞者八竅而卵生，咀嚼者九竅而胎生。無角者膏而先前，有角者脂而先後。食葉者有絲，食土者不息。食而不飲者蠶，飲而不食者蟬，不飲不食者蜉蝣。ㄇ（一曰蚓）屬卻行，蛇屬糸虧行，蜻辦屬往鳴，蜩屬旁鳴，發皇翼鳴，蚣婿股鳴，榮原胃鳴。蜩三十日而死。魚三月上官於孟津。鷓鴣向日飛。鯿與鯽魚，車螯與移角，並相似。鳳雄鳴節節，雌鳴足足，行鳴曰歸嬉，止鳴曰提袟。麒麟牡鳴曰逝（一曰遊）聖，牝鳴曰歸和，春鳴曰扶助，夏鳴曰養綏。鱉無耳為守神。虎五指為ァ。魚滿三百六十年，則為蛟龍，引飛去水。魚二千斤為蛟。武陽小魚，一斤千頭。東海大魚，瞳子大如三鬥盎。桃文竹以四寸為一節，木瓜一尺一百二十一節。木蘭去皮不死。荊木心方。蛇有水、草、木、土四種。孔雀尾端一寸名珠毛。鶴左右腳裏第一指名兵爪。蜀郡無兔鴿。江南（一曰來）無狼馬。朱提以南無鳩鵲。鳥有四千五百種，獸有二千四百種。，楚鳩所生（騾不滋乳）。蔡中郎以反舌為蝦蟆，《淮南子》以蛩為蠛蠓，《詩義》以蟊為螻蛄，高誘以乾鵲為蟋蟀。兔吐子。鸕鶿吐雛。瓜瓠子曰犀，胡桃人曰蝦蟆。蝦蟆無腸。龜（一曰黿）腸屬於頭。科斗尾脫則足生。鳥未孕者為禽，鳥養子曰乳。蛇蟠向王，鵲巢背太歲，燕伏戊巳，虎奮沖破，乾鵲知來，猩猩知往。鸛影抱，蝦蟆聲抱。蟬化齊後，鳥生杜宇。椰子為越王頭，壺樓為杜宇項。一鷓鴣鳴曰“向南不北”，逃閭鳴“玄壺盧系項”（一曰頸）。豆以二七為族，粟累十二為寸。

人參處處生，蘭長生為瑞。有實曰果。又在木曰果。小麥忌戌，大麥忌子。薺、葶藶、菥莫為三葉，孟夏煞之。烏頭殼外有毛，石劫應節生花。木再花，夏有雹。李再花，秋大霜。木無故叢生，枝盡向下，又生及一尺至一丈自死，皆兇。邑中終歲無鳥，有寇。郡中忽無鳥者，日烏亡。雞無故自飛去，家有蠱。雞日中不下樹，妻妾奸謀。見蛇交，三年死。蛇冬見寢室，主兵急。人夜臥無故失髻者，鼠妖也。屋柱木無故生芝者，白為喪，赤為血，黑為賊，黃為喜。其形如人面者亡財，如牛馬者遠役，如龜蛇者田蠶耗。德及幽隱，則比目魚至（一曰生）。妾媵有制，則白燕來巢。山上有蔥，下有銀。山上有薤，下有金。山上有姜，下有銅錫。山有寶玉，木旁枝皆下垂。

葛稚川嘗就上林令魚泉，得朝臣所上草木名二十余種。鄰人石瓊，就之求借，一皆遺棄。語曰：“買魚得與，不如食茹。”“寧去累世宅，不去䱥魚額。”“洛鯉伊魴，貴於牛羊。”“得合瀾屬，雖不足豪，亦足以高。”“檳榔扶留，可以忘憂。”“白馬甜榴，一實直牛。”“草木暉暉，蒼黃亂飛。”

### 羽篇

鳳，骨黑，雄雌夕旦鳴各異。黃帝使伶倫制十二寫之，其雄聲，其雌音。樂有鳳凰臺，此鳳腳，下物如白石者。鳳有時來儀，候其所止處，掘深三尺，有圓石如卵，正白，服之安心神。

孔雀，釋氏書言，孔雀因雷聲而孕。

鸛，江淮謂群鸛旋飛為鸛井。鶴亦好旋飛，必有風雨。人探巢取鸛子，六十裏早。能群飛薄霄激雨，雨為之散。

烏鳴地上無好聲。人臨行，烏鳴而前引，多喜，此舊占所不載。貞元四年，鄭、汴二州，群鳥飛入田李納緒境內，銜木為城，高至二三尺，方十余裏。納緒惡而命焚之，信宿如舊，烏口皆流血。俗候烏飛翅重，天將雨。

鵲巢中必有梁。崔圓相公妻在家時，與姊妹戲於後園。見二鵲構巢，共銜一木，如筆管，長尺余，安巢中，眾悉不見。俗言見鵲上梁必貴。大歷八年，乾陵上仙觀天尊殿有雙鵲，銜柴及泥補葺隙，壞一十五處，宰臣上表賀。

貞元三年，中書省梧桐樹上有鵲，以泥為巢。焚其巢，可禳狐魅。

燕，凡狐白貉鼠之類，燕見之則毛脫。或言燕蟄於水（一曰月）底。舊說燕不入室，是井之虛也。取桐為男女各一，投井中，燕必來。胸班黑，聲大，名胡燕。其巢有容匹素練者。

雀，釋氏書言，雀沙生，因浴沙塵受卵。蜀吊烏山，至雉雀來吊最悲，百姓夜燃火伺取之。無嗉不食，似持（一曰特）悲者，以為義，則不殺。

鴿，大理丞鄭復禮言，波斯舶上多養鴿。鴿能飛行數千裏，輒放一只至家，以為平安信。

鸚鵡，能飛。眾鳥趾前三後一，唯鸚鵡四趾齊分。凡鳥下瞼眨上，獨此鳥兩瞼俱動，如人目。玄宗時，有五色鸚鵡能言，上令左右試牽帝衣，鳥輒目叱咤。岐府文學能延京獻《鸚鵡篇》，以贊其事。張燕公有表賀，稱為時樂鳥。

杜鵑，始陽相催而鳴，先鳴者吐血死。嘗有人山行，見一群寂然，聊學其聲，即死。初鳴先聽其聲者，主離別。廁上聽其聲，不祥。厭之法，當為大聲應之。

雛鵒，舊言可使取火，效人言，勝鸚鵡。取其目睛，和人乳研，滴眼中，能見煙霄外物也。

鵝，濟南郡張公城西北有鵝浦。南燕世，有漁人居水側，常聽鵝之聲。眾中有鈴聲甚清亮，候之，見一鵝咽頸極長，羅得之，項上有銅鈴，綴以銀鎖，隱起“元鼎元年”字。

晉時，營道縣令何潛之，於縣界得鳥，大如白鷺，膝上髀下自然有銅貫之。

，舊言辟火災。巢於高樹，生子穴中，銜其母翅飛下養之。

玄（即鴟字），相傳鶻生三子，一為玄。肅宗張皇後專權，每進酒，常置玄腦酒。玄腦酒令人久醉健忘。

異鳥，天寶二年，平盧有紫蟲食禾苗。時東北有赤頭鳥，群飛食之。開元二十三年，榆關有予方蟲，延入平州界，亦有群雀食之。又開元中，具州蝗蟲食禾，有大白鳥數千，小白鳥數萬，盡食其蟲。

大歷八年，大鳥見武功，群鳥隨噪之。行營將張日芬射獲之，肉翅，狐首，四足，足有爪，廣四尺三寸，狀類蝙蝠。又州有白頭鳥，乳鴝鵒。

王母使者，齊郡函山有鳥，足青，觜赤，黃素翼，絳顙，名王母使者。昔漢武登此山，得玉函，長五寸。帝下山，玉函忽化為白鳥飛去。世傳山上有王母藥函，常令鳥守之。

吐綬鳥，魚復縣南山有鳥，大如鴝鵒，羽色（一曰毛）多黑，雜以黃白，頭頰似雉，有時吐物，長數寸，丹彩彪炳，形色類綬，因名為吐綬鳥。又食必蓄嗉，臆前大如鬥，慮觸其嗉，行每遠草木，故一名避株鳥。

鸛鵓，一名墮羿，形似鵲。人射之，則銜矢反射人。

蒙雕，喙大而勾，長一尺，赤黃色，受二升，南人以為酒杯也。

菘節鳥，四腳，尾似鼠，形如雀，終南深谷中有之。

老羞，秦中山谷間有鳥如梟，色青黃，肉翅，好食煙。見人輒驚落，隱首草穴中，常露身。其聲如嬰兒啼，名老羞。

柴蒿，京之近山有柴蒿，鳥頭，有冠如戴勝，大若野雞。

兜兜鳥，其聲自號，正月以後作聲，至五月節不知所在。其形似鴝鵒。

蝦蟆護，南山下有鳥名蝦蟆護，多在田中，頭有冠，色蒼，足赤，形似鷺。

夜行遊女，一曰天帝女，一曰釣星。夜飛晝隱如鬼神，衣毛為飛鳥，脫毛為婦人。無子，喜取人子，胸前有乳。凡人飴小兒不可露處，小兒衣亦不可露曬，毛落衣中，當為鳥祟。或以血點其衣為誌。或言產死者所化。

鬼車鳥，相傳此鳥昔有十首，能收人魂，一首為犬所噬。秦中天陰，有時有聲，聲如力車鳴，或言是水雞過也。

《白澤圖》謂之蒼虞，《帝嚳書》謂之逆，夫子、子夏所見。寶歷中，國子四門助教史迥語成式，嘗見裴瑜所註《爾雅》，言糜鴰是九頭鳥也。

細鳥，漢武時，畢勒國獻細鳥，以方尺玉為籠，數百頭，狀如蠅，聲如鴻鵠。此國以候日，因名候日蟲。集宮人衣，輒蒙愛幸。

嗽金鳥，出昆明國。形如雀，色黃，常翺翔於海上。魏明帝時，其國來獻此鳥。飴以真珠及龜腦，常吐金屑如粟，鑄之乃為器服。宮人爭以鳥所吐金為釵珥，謂之辟寒金，以鳥不畏寒也。宮人相嘲弄曰：“不服辟寒金，那得帝王心。不服辟寒鈿，那得帝王憐。”

背明鳥，吳時，越雋之南獻背明鳥。形如鶴，止不向明，巢必對北，其聲百變。

岢嵐鳥，出河西赤塢鎮。狀似烏而大，飛翔於陣上，多不利。

，狀如燕稍大，足短，趾似鼠。未嘗見下地，常止林中。偶失勢控地，不能自振。及舉，上淩青霄。出涼州。

鳥，武州縣合火山，山上有鳥。形類鳥，觜赤如丹。一名赤觜鳥，亦曰阿鳥。

訓胡，惡鳥也。鳴則後竅應之。

百勞，博勞也。相傳伯奇所化。取其所踏枝鞭小兒，能令速語。南人繼母有娠，乳兒病如虐，唯具毛治之。

### 毛篇

師子，釋氏書言，師子筋為弦，鼓之眾弦皆絕。西域有黑師子、捧師子。集賢校理張希復言，舊有師子尾拂，夏月，蠅蚋不敢集其上。

舊說蘇合香，師子糞也。

象，舊說象性久識，見其子皮必泣。一枚重千斤。

釋氏書言，象七九柱地六牙。牙生理，必因雷聲。

又言，龍象六十歲，骨方足。今荊地象色黑，兩牙，江豬也。鹹亨二年，周澄國遣使上表，言：“訶伽國有白象，首垂四牙，身運五足，象之所在，其土必豐。以水洗牙，飲之愈疾。請發兵迎取。”象膽，隨四時在四腿，春在前左，夏在前右，如龜無定體也。鼻端有爪，可拾針。肉有十二般，唯鼻是其本肉。陶貞白言，夏月合藥，宜置象牙於藥旁。南人言象妒，惡犬聲。獵者裹糧登高樹，構熊巢伺之。有群象過，則為犬聲，悉舉鼻吼叫，循守不復去。或經五六日，困倒其下，因潛殺之。耳後有穴，薄如鼓皮，一刺而斃。胸前小橫骨灰之酒，服令人能浮水出沒。食其肉，令人體重。古訓言，象孕五歲始生。

虎交而月暈。仙人鄭思遠常騎虎，故人許隱齒痛求治，鄭曰：“唯得虎須，及熱插齒間即愈。”鄭為拔數莖與之，因知虎須治齒也。虎殺人，能令屍起自解衣，方食之。虎威如乙字，長一寸，在脅兩旁皮內，尾端亦有之。佩之臨官佳，無官人所冒嫉。虎夜視，一目放光，一目看物。獵人候而射之，光墜入地成白石，主小兒驚。

馬，虜中護蘭馬，玉白馬也，亦曰玉面諳真馬，十三歲馬也。以十三歲已下，可以留種。舊種馬，戎馬八尺，田馬七尺，怒馬六尺。瓜州飼馬以草，沙州以茨萁，涼州以勃突渾，蜀以稗草。以蘿蔔根飼馬，馬肥。安比飼馬以沙蓬根針。大食國馬解人語。悉怛國、怛國出好馬。馬四歲，兩齒。至二十歲，齒盡平。體名有輸鼠、外鳧、烏頭、龍翅、虎口。豬槽飼馬，石灰泥槽，汗而系門，三事落駒。回毛在頸，白馬。黑馬鞍下腋下回毛，右脅白毛，左右後足白。馬四足黑，目下橫毛；黃馬白喙，旋毛在吻後，汗溝上通尾本，目赤睫亂及反睫；白馬黑目，目白卻視，並不可騎。夜眼名附蟬，屍肝名懸逢，亦曰雞舌、綠袟。方言以地黃、甘草啖五十歲，生三駒。

牛，北人牛瘦者，多以蛇灌鼻口，則為獨肝。水牛有獨肝者殺人，逆賊李希烈食之而死。相牛法，岐胡有壽，膺匡欲廣，毫筋欲橫，啼後筋也。常有聲，有黃也。角冷有病。旋毛在珠泉無壽。睫亂觸人。銜烏角偏妨主。毛少骨多有力。溺射前，良半也。疏肋難養。三歲二齒，四歲四齒，五歲六齒。六歲以後，每一年接脊骨一節。

寧公所飯牛，陰虹屬頸。陰虹，雙筋自尾屬頸也。

北虜之先索國有泥師都，二妻生四子。一子化為鴻，遂委三子，謂曰：“爾可從古旃。”古旃，牛也。三子因隨牛，牛所糞，悉成肉酪。太原縣北有銀牛山，漢建武二十一年，有人騎白牛蹊人田，田父訶詰之，乃曰：“吾北海使，將看天子登封。”遂乘牛上山。田父尋至山上，唯見牛跡，遺糞皆為銀也。明年，世祖封禪。

鹿，虞部郎中陸紹弟，為盧氏縣尉。嘗觀獵人獵，忽遇鹿五六頭臨澗，見人不驚，毛班如畫。陸怪獵人不射，問之，獵者言：“此仙鹿也，射之不能傷，且復不利。”陸不信，強之。獵者不得已，一發矢，鹿帶箭而去。及返，射者墜崖，折左足。

《南康記》云：“合浦有鹿，額上戴科藤一枝，四條直上，各一丈。”

犀之通天者必惡影，常飲濁水。當其溺時，人趁不復移足。角之理，形似百物。或云犀角通者是其病，然其理有倒插、正插、腰鼓插。倒者，一半已下通。正者，一半已上通。腰鼓者，中斷不通。故波斯謂牙為白暗，犀為黑暗。成式門下醫人吳士皋，嘗職於南海郡，見舶主說本國取犀，先於山路多植木，如狙栻，雲犀前腳直，常倚木而息，木欄折則不能起。犀牛一名奴角，有鴆處必有犀也。犀，三毛一孔。劉孝標言，犀墮角埋之，以假角易之。

駝，性羞。《木蘭篇》“明駝千裏腳”，多誤作“鳴”字。駝臥，腹不帖地，屈足漏明，則行千裏。

天鐵熊，高宗時，加（一曰伽）毗葉國獻天鐵熊，擒白象、師子。

狼，大如狗，蒼色，作聲諸竅皆沸。䏶中筋大如鴨卵，有犯盜者，薰之，當令手攣縮。或言狼筋如織絡，小囊蟲所作也。狼糞煙直上，烽火用之。或言狼狽是兩物，狽前足絕短，每行常駕於狼腿上，狽失狼則不能動，故世言事乖者稱狼狽。臨濟郡西有狼冢。近世曾有人獨行於野，遇狼數十頭，其人窘急，遂登草積上。有兩狼乃入穴中，負出一老狼。老狼至，以口拔數莖草，群狼遂競拔之。積將崩，遇獵者救之而免。其人相率掘此冢，得狼百余頭殺之，疑老狼即狽也。

貊澤，大如犬，其膏宣利，以手所承及於銅鐵瓦器中，貯悉透，以骨盛則不漏。

狤𤟎，僥外勃樊州重陸香所出也，如楓脂，狤𤟎好啖之。大者重十斤，狀似獺。其頭身四支了無毛，唯從鼻上竟脊至尾有青毛，廣一寸，長三四分。獵得者斫刺不傷，積薪焚之不死，乃大杖擊之，骨碎乃死。

黃𦝫，一名唐已，人見之不祥，俗相傳食虎。

香貍，取其水道連囊，以酒澆乾之，其氣如真麝。

耶希，有鹿兩頭，食毒草，是其胎矢也。夷謂鹿為耶，矢為希。

鬼，似黃狗，圊有常處。若行遠不及其家（一云處），則以草塞其尻。

𤢦𤡓，蜀西南高山上有物如猴狀，長七尺，名𤢦𤡓，一曰馬化。好竊人妻，多時形皆類之，盡姓楊，蜀中姓楊者往往ㄑ爪。

狒狒，飲其血可以見鬼。力負千斤，笑輒上吻掩額，狀如獼猴，作人言，如鳥聲，能知生死。血可染緋，發可為髲。舊說反踵，獵者言無膝，睡常倚物。宋建武高城郡進雌雄二頭。

在子者，鱉身人首，灸之以藿，則鳴曰在子。

大尾羊，康居出大尾羊，尾上旁廣，重十斤。又僧玄奘至西域，大雪山高嶺下有一村養羊，大如驢。賓國出野青羊，尾如翠色，土人食之。