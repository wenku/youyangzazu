# 卷七　金剛經鳩異

貞元十七年，先君自荊入蜀，應韋南康辟命。洎韋之暮年，為賊辟讒構，遂攝尉靈池縣。韋尋薨，賊辟知留後。先君舊與辟不合，聞之，連夜離縣。至城東門，辟尋有帖，不令諸縣官離縣。其夕陰風，及返，出郭二裏，見火兩炬夾道，百步為導。初意縣吏迎候，且怪其不前，高下遠近不差，欲及縣郭方滅，及問縣吏，尚未知府帖也。時先君念《金剛經》已五六年，數無虛日，信乎至誠必感，有感必應，向之導火，乃經所著跡也。後辟逆節漸露，詔以袁公滋為節度使。成式再從叔少從軍，知左營事，懼及禍，與監軍定計，以蠟丸帛書通謀於袁。事旋發，悉為魚肉。賊謂先君知其謀。於一時先君念經夜久，不覺困寐，門戶悉閉。忽覺，聞開戶而入，言“不畏”者再三。若物投案，暴然有聲。驚起之際，言猶在耳，顧視左右，吏仆皆睡。俾燭樺四索，初無所見，向之關扃已開辟矣。先君受持此經十余萬遍，徵應事孔著。成式近觀晉、宋已來，時人鹹著傳記彰明其事。又先命受持講解有唐已來《金剛經靈驗記》三卷，成式當奉先命受持講解。太和二年，於楊州僧棲簡處聽《平消禦註》一遍。六年，於荊州僧靖奢處聽《大雲疏》一遍。開成元年，於上都懷楚法師處聽《青龍疏》一遍。復日念書寫，猶希傳照罔極，盡形流通。摭拾遺逸，以備闕佛事，號《金剛經鳩異》。

張鎰相公先君齊丘，酷信釋氏。每旦更新衣，執經於像前，念《金剛經》十五遍，積數十年不懈。永泰初，為朔方節度使。衙內有小將負罪，懼事露，乃扇動軍人數百，定謀反叛。齊丘因衙退，於小廳閑行，忽有兵數十，露刃走入。齊丘左右唯奴仆，遽奔宅門。過小廳數步，回顧又無人，疑是鬼物。將及門，其妻女奴婢復叫呼出門，雲有兩甲士，身出廳屋上。時衙隊軍健聞變，持兵亂入。至小廳前，見十余人仡然庭中，垂手張口，投兵於地，眾遂擒縛。五六人喑不能言，余者具首雲：“欲上廳，忽見二甲士，長數丈，嗔目叱之，初如中惡。”齊丘聞之，因斷酒肉。張鳳翔即予門吏盧邁親姨夫，邁語予雲。

劉逸淮在汴，時韓弘為右廂虞候，王某為左廂虞候，與弘相善。或謂二人取軍情，將不利於劉。劉大怒，俱召詰之。弘即劉之甥，因控地碎首大言，劉意稍解。王某年老，股戰不能自辯，劉叱令拉坐杖三十。時新造赤棒，頭徑數寸，固以筋漆，拉之不仆，數五六當死矣。韓意其必死，及昏造其家，怪無哭聲，又謂其懼不敢哭。訪其門卒，即雲大使無恙。弘素與熟，遂至臥內問之。王雲：“我讀《金剛經》四十年矣，今方得力。”言初被坐時，見巨手如簸箕翕然遮背。因袒示韓，都無撻痕。韓舊不好釋氏，由此始與僧往來。日自寫十紙，乃積計數百軸矣。後在中書，盛暑，有諫官因事謁見，韓方洽汗寫經，怪問之，韓乃具道王某事。予職在集仙，常侍柳公為予說。

梁崇義在襄州，未阻兵時，有小將孫鹹暴卒，信宿卻蘇。夢至一處，如王者所居，儀衛甚嚴，有吏引與一僧對事。僧法號懷秀，亡已經年。在生極犯戒，及入冥，無善可錄，乃紿雲：“我常囑孫鹹寫《法華經》。”故鹹被追對。鹹初不省，僧故執之，經時不決。忽見沙門曰：“地藏尊者語雲：‘弟子若招承，亦自獲。’”鹹乃依言，因得無事。又說對勘時，見一戎王，衛者數百，自外來。冥王降階，齊級升殿。坐未久，乃大風卷去。又見一人被拷覆罪福，此人常持《金剛經》，又好食肉，左邊有經數千軸，右邊積肉成山，以肉多，將入重論。俄經堆中有火一星，飛向肉山，頃刻銷盡，此人遂履空而去。鹹問地藏：“向來外國王，風吹何處？”地藏雲：“彼王當入無間，向來風即業風也。”因引鹹看地獄。及門，煙焰扇赫，聲若風雷，懼不敢視。臨回，鑊湯跳沫，滴落左股，痛入心髓。地藏乃令一吏送歸，不許漏泄冥事。及回如夢，妻兒環泣已一日矣。遂破家寫經，因請出家。夢中所滴處成瘡，終身不差。

貞元中，荊州天崇寺僧智燈常持《金剛經》。遇疾死，弟子啟手足猶熱，不即入木。經七日卻活，雲初見冥中若王者，以念經故，合掌降階。因問訊，言更容上人十年在世，勉出生死。又問人間眾僧中後食薏苡仁及藥，食此大違本教。燈報雲：“律中有開遮條，如何？”雲：“此後人加之，非佛意也。”今荊州僧眾中後無飲藥者。

公安潺陵村百姓王從貴妹，未嫁，常持《金剛經》。貞元中，忽暴疾卒。埋已三日，其家復墓，聞冢中呻吟，遂發視之，果有氣，輿歸。數日，能言，雲：“初至冥間，冥吏以持經功德放還。”王從貴能治木，常於公安靈化寺起造，其寺禪師曙中常見從貴說。

韋南康鎮蜀，時有左營伍伯，於西山行營與同火卒學念《金剛經》。性頑，初一日才得題目，其夜堡外拾薪，為蕃騎縛去，行百余裏乃止。天未明，遂踣之於地，以發系撅，覆以駝毯（一作）寢其上。此人惟念經題，忽見金一鋌放光，止於前。試舉首動身，所縛悉脫，遂潛起逐金鋌走。計行未得十余裏，遲明，不覺已至家。家在府東市，妻兒初疑其鬼，具陳來由。到家五六日，行營將方申其逃。初，韋不信，以逃日與至家日不差，始免之。

元和初，漢州孔目典陳昭，因患見一人，著黃衣，至床前雲：“趙判官喚爾。”昭問所因，雲：“至自冥間，劉辟與竇懸對事，要君為證。”昭即留坐。逡巡又有一人，手持一物如球胞，前吏怪其遲，答之曰：“緣此，候屠行開。”因笑謂昭曰：“君勿懼，取生人氣須得豬胞。君可面東側臥。”昭依其言，不覺已隨二吏行。路甚平，可十余裏，至一城，大如府城，甲士守門焉。及入，見一人怒容可駭，即趙判官也。語雲：“劉辟收東川，竇懸捕牛四十七頭送梓州，稱準辟判殺，辟又雲先無牒。君為孔目典，合知是實。”未及對，隔壁聞竇懸呼陳昭好在，及問兄弟妻子存亡。昭即欲參見，冥吏雲：“竇使君形容極惡，不欲相見。”昭乃具說：“殺牛實奉劉尚書委曲，非牒也。紙是麻面，見在漢州某司房架。”即令吏領昭至漢州取之，門館扃鎖，乃於節竅中出入。委曲至，辟乃無言。趙語昭：“爾自有一過，知否？竇懸所殺牛，爾取一牛頭。”昭未及對，趙曰：“此不同人間，不可抵假。”須臾，見一卒挈牛頭而至，昭即恐懼求救。趙令撿格，合決一百，考五十日。因謂昭曰：“爾有何功德？”昭即自陳設若幹人齋，畫某像。趙雲：“此來生緣爾。”昭又言：“曾於表兄家轉《金剛經》。”趙曰：“可合掌請。”昭依言。有頃，見黃襆箱經自天而下，住昭前。昭取視，即表兄所借本也，有燒處尚在。又令合掌，其經即滅。趙曰：“此足以免。”便放回，復令昭往一司曰生祿，撿其修短。吏報雲：“昭本名釗，是金榜刀，至某年改為昭，更得十八年。”昭聞惆悵，趙笑曰：“十八年大得作樂事，何不悅乎？”乃令吏送昭。至半道，見一馬當路，吏雲：“此爾本屬，可乘此。”即騎乃活，死已一日半矣。

荊州法性寺僧惟恭，三十余年念《金剛經》，日五十遍。不拘僧儀，好酒，多是非，為眾僧所惡。後遇疾且死。同寺有僧靈巋，其跡類惟恭，為一寺二害。因他故出，去寺一裏，逢五六人，年少甚都，衣服鮮潔，各執樂器如龜茲部，問靈巋：“惟恭上人何在？”靈巋即語其處，疑其寺中有供也。及晚回入寺，聞鐘聲，惟恭已死，因說向來所見。其日合寺聞絲竹聲，竟無樂人入寺。當時名僧雲：“惟恭蓋承經之力，生不動國，亦以其跡勉靈巋也。”靈巋感悟，折節緇門。

董進朝，元和中入軍。初在軍時，宿直城東樓上。一夕，月明，忽見四人著黃，從東來，聚立城下，說己姓名，狀若追捕。因相語曰：“董進朝常持《金剛經》，以一分功德祝庇冥司，我輩久蒙其惠，如何殺之？須枉命相代。若此人他去，我等無所賴矣。”其—人雲：“董進朝對門有一人，同姓同年，壽限相埒，可以代矣。”因忽不見，進朝驚異之。及明，已聞對門復魂聲。問其故，死者父母雲：“子昨宵暴卒。”進朝感泣說之，因為殯葬，供養其父母焉。後出家，法號慧通，住興元唐安寺。

元和中，嚴司空綬在江陵，時涔陽鎮將王沔，常持《金剛經》。因使歸州勘事，回至咤灘，船破，五人同溺。沔初入水，若有人授竹一竿，隨波出沒，至下牢鎮著岸不死。視手中物，乃授持《金剛經》也。咤灘至下牢，三百余裏。

長慶初，荊州公安僧會宗，姓蔡，常中蠱，得病骨立，乃發願念《金剛經》以待盡。至五十遍，晝夢有人令開口，喉中引出發十余莖。夜又夢吐大寅，長一肘余，因此遂愈。荊山僧行堅見其事。

江陵開元寺般若院僧法正，日持《金剛經》三七遍。長慶初，得病卒。至冥司，見若王者問：“師生平作何功德？”答曰：“常念《金剛經》。”乃揖上殿，令登繡坐念經七遍。侍衛悉合掌階下，拷掠論對皆停息而聽。念畢，後遣一吏引還。王下階送，雲：“上人更得三十年在人間，勿廢讀誦。”因隨吏行數十裏，至一大坑，吏因臨坑，自後推之，若隕空焉。死已七日，唯面不冷。法正今尚在，年八十余。荊州僧常靖親見其事。

石首縣有沙彌道蔭，常持念《金剛經》。寶歷初（一雲“長慶”），因他出夜歸，中路忽遇虎吼擲而前。沙彌知不免，乃閉目而坐，但默念經，心期救護。虎遂伏草守之。及曙，村人來往，虎乃去。視其蹲處，涎流於地。

元和三年，賊李同捷阻兵滄景，帝命劉統齊德軍討之。初圍德州城，城堅不拔。翌日，又攻之，自卯至未，十傷八九，竟不能拔。時有齊州衙內八將官健兒王忠，博野人，常念《金剛經》，積二十余年，日數不闕。其日，忠上飛梯，將及堞，身中箭如猬，為木擊落。同火卒曳出羊馬城外，置之水濠裏岸，以暮夜命抽軍，其時城下矢落如雨，同火人忽忙，忘取忠屍。忠既死，夢至荒野，遇大河，欲渡無因，仰天大哭。忽聞人語聲，忠見一人長丈余，疑其神人，因求指營路。其人雲：“爾莫怕，我令爾得渡此河。”忠拜之，頭低未舉，神人把腰擲之空中，久方著地，忽如夢覺，聞賊城上交二更。初不記過水，亦不知瘡，擡手捫面，血塗眉睫，方知傷損。乃舉身強行百余步，卻倒。復見向人持刀叱曰：“起！起！”忠驚懼，遂走一裏余。坐歇，方聞本軍喝號聲，遂及本營。訪同火卒，方知身死在水濠裏，即夢中所過河也。忠見在齊德軍。

何軫，鬻販為業。妻劉氏，少斷酒肉，常持《金剛經》。先焚香像前，願年止四十五，臨終心不亂，先知死日。至太和四年冬，四十五矣，悉舍資裝供僧。欲入歲假，遍別親故。何軫以為病魅，不信。至歲除日，請僧受八關，沐浴易衣，獨處一室，趺坐高聲念經。及辯色，悄然，兒女排室入看之，已卒，頂熱灼手。軫以僧禮葬，塔在荊州北郭。

蜀左營卒王殷，常讀《金剛經》，不茹葷飲酒。為賞設庫子，前後為人誤累，合死者數四，皆非意得免。至太和四年，郭釗司空鎮蜀，郭性嚴急，小不如意皆死。王殷因呈錦纈，郭嫌其惡弱，令袒背將斃之。郭有番狗，隨郭臥起，非使宅人逢之輒噬，忽吠數聲，立抱王殷背，驅逐不去。郭異之，怒遂解。

郭司空離蜀之年，有百姓趙安常念《金剛經》，因行野外，見衣一袱遺墓側。安以無主，遂持還。至家，言於妻子。鄰人即告官趙盜物，捕送縣。賊曹怒其不承認，以大關挾脛，折三段。後令杖脊，杖下輒折。吏意其有他術，問之，唯念《金剛經》。及申郭，郭亦異之，判放。及歸，其妻雲：“某日聞君經函中震裂數聲，懼不敢發。”安乃馳視之，帶斷軸折，紙盡破裂。安今見在。

太和五年，漢州什邡縣百姓王翰，常在市日逐小利，忽暴卒。經三日卻活，雲冥中有十六人同被追，十五人散配他處，翰獨至一司，見一青衫少年，稱是己侄，為冥官廳子，遂引見推典。又雲是己兄，貌皆不相類。其兄語雲：“有冤牛一頭，訴爾燒畬枉燒殺之。爾又曾賣竹與殺狗人作箜篌，殺狗兩頭，狗亦訴爾。爾今名未系死籍，猶可以免，為作何功德？”翰欲為設齋及寫《法華經》、《金光明經》，皆曰不可，乃請曰持《金剛經》日七遍與之，其兄喜曰：“足矣。”及活，遂舍業出家。今在什邡縣。

太和七年冬，給事中李公石為太原行軍司馬。孔目官高涉，因宿使院，至<鼓冬>々鼓起時詣鄰房，忽遇一人，長六尺餘，呼曰：“行軍喚爾。”涉遂行。行稍遲，其人自後拓之，不覺向北。約行數十裏，至野外，漸入一谷底。後上一山，至頂四望，邑屋盡眼下。至一曹司，所追者呼雲：“追高涉到。”其中人多衣朱綠，當案者似崔行信郎中。判雲：“付司對。”復引出，至一處，數百人露坐，與豬羊雜處。領至一人前，乃涉妹婿杜則也。逆謂涉曰：“君初得書手時，作新人局，遣某買羊四口，記得否？今被相債，備嘗苦毒。”涉遽雲：“爾時只使市肉，非羊也。”則遂無言，因見羊人立嚙則。逡巡，被領他去，倏忽又見一處，露架方梁，梁上釘大鐵環，有數百人皆持刀，以繩系人頭，牽入環中刳剔之。涉懼，走出，但念《金剛經》。倏忽逢舊相識楊演，雲：“李尚書時杖殺賊李英道，為劫賊事，已於諸處受生三十年。今卻訴前事，君常記得無？”涉辭以年幼不省。又遇舊典段怡，先與涉為義兄弟，逢涉雲：“先念《金剛經》，莫廢忘否？向來所見，未是極苦處。勉樹善業，今得還，乃經之力。”因送至家如夢，死已經宿。向所拓處，數日青腫。

永泰初，豐州烽子暮出，為黨項縛入西蕃易馬。蕃將令穴肩骨，貫以皮索，以馬數百蹄配之。經半歲，馬息一倍，蕃將賞以羊革數百。因轉近牙帳，贊普子愛其了事，遂令執纛左右，有剩肉余酪與之。又居半年，因與酪肉，悲泣不食。贊普問之，雲：“有老母頻夜夢見。”贊普頗仁，聞之悵然，夜召帳中，語雲：“蕃法嚴，無放還例。我與爾馬有力者兩匹，於某道縱爾歸，無言我也。”烽子得馬極騁，俱乏死，遂晝潛夜走。數日後，為刺傷足，倒磧中。忽有風吹物過其前，因攬之裹足。有頃，不復痛，試起步走如故。經信宿，方及豐州界。歸家，母尚存，悲喜曰：“自失爾，我唯念《金剛經》，寢食不廢，以祈見爾，今果其誓。”因取經拜之。縫斷，亡數幅，不知其由。子因道磧中傷足事，母令解足視之，所裹瘡物乃數幅經也，其瘡亦愈。

大歷中，太原偷馬賊誣一王孝廉同情，拷掠旬日，苦極強首，推吏疑其冤，未即具獄。其人惟念《金剛經》，其聲哀切，晝夜不息。忽一日，有竹兩節墜獄中，轉至於前。他囚爭取之，獄卒意藏刃，破視，內有字兩行雲：“法尚應舍，何況非法。”書跡甚工。賊首悲悔，具承以匿嫌誣之。
