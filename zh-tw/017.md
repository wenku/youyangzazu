# 卷十七

## 廣動植之二

龍，頭上有一物，如博山形，名尺木。龍無尺木，不能升天。

井魚，井魚腦有穴，每翕水輒於腦穴蹙出，如飛泉散落海中，舟人竟以空器貯之。海水鹹苦，經魚腦穴出反淡，如泉水焉。成式見焚僧菩提勝說。

異魚，東海漁人言，近獲魚，長五六尺，腸胃成胡鹿刀槊之狀，或號秦皇魚。

鯉，脊中鱗一道，每鱗有小黑點，大小皆三十六鱗。國朝律，取得鯉魚即宜放，仍不得吃，號赤公。賣者杖六十，言“鯉”為“李”也。

黃魚，蜀中每殺黃魚，天必陰雨。

烏賊，舊說名河伯度（一曰從）事小吏，遇大魚輒放墨，方數尺，以混其身。江東人或取墨書契，以脫人財物，書跡如淡墨，逾年字消，唯空紙耳。海人言，昔秦皇東遊，棄算袋於海，化為此魚，形如算袋，兩帶極長。一說烏賊有碇，遇風則蚪前一須下碇。舀魚，凡諸魚欲產，舀魚輒舐其腹，世謂之眾魚之生母。

昔魚，章安縣出。出入昔腹，子朝出索食，暮入母腹。腹中容四子。頰赤如金，甚健，網不能制，俗呼為河伯健兒。

鮫魚，鮫子驚則入母腹中。

馬頭魚，象浦有魚，色黑，長五丈余，頭如馬，伺人入水食人。

印魚，長一尺三寸，額上四方如印，有字。諸大魚應死者，先以印封之。

石班魚，僧行儒言，建州有石班魚，好與蛇交。南中多隔蜂，窠大如壺，常群螫人。土人取石班魚就蜂樹側灸之，標於竿上向日，令魚影落其窠上，須臾有鳥大如燕，數百，互擊其窠。窠碎，落如葉，蜂亦全盡。

鯢魚，如鮎，四足長尾，能上樹。天旱輒含水上山，以草葉覆身，張口，鳥來飲水，因吸食之，聲如小兒。峽中人食之，先縛於樹鞭之，身上白汗出如構汁，此方可食，不爾有毒。

鱟，雌常負雄而行，漁者必得其雙。南人列肆賣之，雄者少肉。舊說過海輒相負於背，高尺余，如帆乘風遊行。今鱟殼上有一物，高七八寸，如石珊瑚，俗呼為鱟帆。成式荊州嘗得一枚。至今閩嶺重鱟子醬。鱟十二足，殼可為冠，次於白角。南人取其尾，為小如意也。

飛魚，朗山浪水有魚，長一尺，能飛，飛即淩雲空，息即歸潭底。

溫泉中魚，南人隨溪有三亭城，城下溫泉中生小魚。

羊頭魚，周陵溪溪中有魚，其頭似羊，俗呼為羊頭魚。豐肉少骨，殊美於余魚。

重魚，濟南郡東北有重坑，傳言魏景明中，有人穿井得魚，大如鏡。其夜，河水溢入此坑，坑中居人皆為重魚焉。

玳瑁，蟲不再交者，虎鴛與玳瑁也。

螺蚌，鸚鵡螺如鸚鵡，見之者兇。蚌當雷聲則<疒秋>（一曰痢）。

蟹八月腹中有芒，芒真稻芒也，長寸許，向東輸與海神，未輸不可食。

善苑國出百足蟹，長九尺，四螯。煎為膠，謂之螯膠，勝鳳喙膠也。

平原郡貢糖蟹，采於河間界。每年生貢，斬冰火照，懸老犬肉，蟹覺老犬肉即浮，因取之。一枚直百金。以氈蜜束於驛馬，馳至於京。

蝤蛑，大者長尺余，兩螯至強。八月，能與虎鬥，虎不如。隨大潮退殼，一退一長。

奔孚，奔孚一名，非魚非蛟，大如船，長二三丈，色如鮎，有兩乳在腹下，雄雌陰陽類人。取其子著岸上，聲如嬰兒啼。頂上有孔通頭，氣出哧哧作聲，必大風，行者以為候。相傳懶婦所化。殺一頭得膏三四斛，取之燒燈，照讀書、紡績輒暗，照歡樂之處則明。

系臂，如龜，入海捕之，人必先祭。又陳所取之數，則自出，因取之。若不信，則風波覆船。

蛤梨，候風雨，能以殼為翅飛。

擁劍，一螯極小，以大者鬥，小者食。

寄居，殼似蝸，一頭小蟹，一頭螺蛤也。寄在殼間，常候蝸（一曰螺）開出食。螺欲合，遽入殼中。

牡蠣，言牡，非謂雄也。介蟲中唯牡蠣是鹹水結成也。

玉桃，似蚌，長二寸，廣五寸，殼中柱炙之如牛頭肱項。

數丸，形似蟛蜞，竟取土各作丸，丸數滿三百而潮至（一曰沙丸）。

千人捏，形似蟹，大如錢，殼甚固，壯夫極力捏之不死。俗言千人捏不死，因名焉。

### 蟲篇

蟬，未脫時名復育，相傳言吉蜣所化。秀才韋（一曰翻）莊在杜曲，嘗冬中掘樹根，見復育附於朽處，怪之。村人言蟬固朽木所化也，因剖一視之，腹中猶實爛木。

蝶，白蛺蝶，尺蠖{爾蟲}所化也。秀才顧非熊少年時，嘗見郁棲中壞綠裙幅，旋化為蝶。工部員外郎張周封言，百合花合之，泥其隙，經宿化為大胡蝶。

蟻，秦中多巨黑蟻，好鬥，俗呼為馬蟻。次有色竊赤者。細蟻中有黑者，遲鈍，力舉等身鐵。有竊黃者，最有兼弱之智。成式兒戲時，嘗以棘刺標蠅，置其來路，此蟻觸之而返，或去穴一尺，或數寸，才入穴中者如索而出，疑有聲而相召也。其行每六七有大首者間之，整若隊伍。至徙蠅時，大首者或翼或殿，如備異蟻狀也。元和中，假居在長興裏。庭有一穴蟻，形狀大如次竊赤者，而色正黑，腰節微赤，首銳足高，走最輕迅。每生致蠖及小魚（一曰蟲）入穴，輒壞垤窒穴，蓋防其逸也。自後徙居數處，更不復見此。山人程宗（一曰文）雲：“程執恭在易定，野中蟻樓三尺余。”

蜘蛛，道士許象之言，以盆覆寒食飯於暗室地上，入夏悉化為蜘蛛。

吳公，綏安縣多吳公，大者兔尋，能以氣吸兔（一雲“大者能以氣吸兔”）。小者吸蜥蜴，相去三四尺，骨肉自消。

翳翁，成式書齋多此蟲，蓋好窠於書卷也。或在筆管中，祝聲可聽。有時開卷視之，悉是小蜘蛛，大如蠅虎，旋以泥隔之，時方知不獨負桑蟲也。

顛當，成式書齋前，每雨後多顛當，窠（俗人所呼）深如蚓穴，網絲其中，土蓋與地平，大如榆莢。常仰捍其蓋，伺蠅蠖過也翻蓋捕之，才入復閉，與地一色，並無絲隙可尋也。其形似蜘蛛（如墻角亂糸咼中者），《爾雅》謂之王失蜴，《鬼谷子》謂之失母。秦中兒童對曰：“顛當顛當牢守門，翳翁寇汝無處奔。”

蠅，長安秋多蠅，成式蠹書，常日讀百家五卷，頗為所擾，觸睫隱字，驅不能已。偶拂殺一焉，細視之，翼甚似蜩，冠甚似蜂。性察於腐，嗜於酒肉。按理首翼，其類有蒼者聲雄壯，負金者聲清聒，其聲在翼也。青者能敗物。巨者首如火，或曰大麻蠅，茅根所化也。

壁魚，補闕張周封言，嘗見壁上白瓜子化為白魚，因知《列子》言朽瓜為魚之義。

吉蜣，草中有吉蜣樹。

天牛蟲，黑甲蟲也。長安夏中，此蟲或出於離壁間必雨，成式七度驗之皆應。

異蟲，溫會在江州，與賓客看打魚。漁子一人，忽上岸狂走。溫問之，但反手指背，不能語。漁者色黑，細視之，有物如黃葉，大尺余，眼遍其上，嚙不可取，溫令燒之落。每對一眼，底有觜如釘，漁子出血數升而死，莫有識者。

冷蛇，申王有肉疾，腹垂至，每出則以百練束之，至暑月，常息不可過。玄宗詔南方取冷蛇二條賜之，蛇長數尺，色白，不螫人，執之冷如握冰。申王腹有數約，夏月置於約中，不復覺煩暑。

異蜂，有蜂如蠟蜂稍大，飛勁疾，好圓裁樹葉，卷入木竅及壁罅中作窠。成式常發壁尋之，每葉卷中實以不潔，或雲將化為蜜也。

白蜂窠，成式修竹裏私第，果園數畝。壬戌年，有蜂如麻子蜂，膠土為窠於庭前檐，大如雞卵，色正白可愛。家弟惡而壞之，其冬果釁鐘手足。《南史》言，宋明帝惡言白門。《金樓子》言，子婚日，疾風雪下，幃幕變白，以為不祥。抑知俗忌白久矣。

毒蜂，嶺南有毒菌，夜明，經雨而腐化為巨蜂，黑色，喙若鋸，長三分余。夜入人耳鼻中，斷人心系。

竹蜜蜂，蜀中有竹蜜蜂，好於野竹上結窠。窠大如雞子，有帶，長尺許。窠與蜜並紺色可愛，甘倍於常蜜。

水蛆，南中水溪澗中多有蛆，長寸余，色黑。夏深變為虻，螫人甚毒。

水蟲，象浦其川渚有水蟲，攢水食船，數十日船壞。蟲甚微細。抱搶，水蟲也。形如吉蜣，稍大，腹下有刺似搶，如棘針螯人，有毒。

負子，水蟲也。有子多負之。

避役，南中名避役，一曰二十辰蟲。狀似蛇醫，腳長，色青赤，肉鬣。暑月時見於籬壁間，俗雲見得多稱意事。其首倏忽更變為十二辰狀。成式再從兄嘗觀之。

食膠蟲，夏月食松膠，前腳傳之，後腳聶之，內之尻中。

敦禺，形如蟬，其子如蝦，著草葉。得其子，則母飛來就之。煎食，辛而美。

竈馬，狀如促織，稍大，腳長，好穴於竈側。俗言竈有馬，足食之兆。

謝豹，虢州有蟲名謝豹，常在深土中。司馬裴沈子常治坑獲之。小類蝦蟆，而圓如球，見人以前兩腳交覆首，如羞狀。能穴地如鼢鼠，頃刻深數尺。或出地聽謝豹鳥聲，則腦裂而死，俗因名之。

碎車蟲，狀如唧聊，蒼色，好棲高樹上，其聲如人吟嘯，終南有之。一本雲，滄州俗呼為搔前，太原有大而黑者，聲唧聊。碎車，別俗呼為沒鹽蟲也。

度古，似書帶，色類蚓，長二尺余，首如鏟，背上有黑黃衤闌，稍觸則斷。嘗趁蚓，蚓不復動，乃上蚓掩之，良久蚓化。惟腹泥如涎，有毒，雞吃輒死。俗呼土蟲。

雷蜞，大如蚓，以物觸之乃蹙縮，圓轉若鞠。良久引首，鞠形漸小，復如蚓焉。或雲嚙人毒甚。

矛，蛇頭鱉身，入水緣樹木，生嶺南，南人渭之矛。膏至利，銅瓦器貯浸出，惟雞卵殼盛之不漏。主腫毒。

藍蛇，首有大毒，尾能解毒，出梧州陳家洞。南人以首合毒藥，謂之藍藥，藥人立死。取尾為臘，反解毒藥。

蚺蛇，長十丈，常吞鹿，消盡，乃繞樹出骨。養創時肪腴甚美。或以婦人衣投之，則蟠而不起。其膽上旬近頭，中旬在心，下旬近尾。

蠍，鼠負蟲巨者多化為蠍。蠍子多負於背，成式嘗見一蠍負十余子，子色猶白，才如稻粒。成式嘗見張希復言，陳州古倉有蠍，形如錢，螫人必死。’江南舊無蠍，開元初，嘗有一主簿，竹筒盛過江，至今江南往往亦有，俗呼為主簿蟲。蠍常為蝸所食，以跡規之，蠍不復去。舊說過滿百，為蠍所螫。蠍前謂之螫，後謂之蠆。

虱，舊說虱蟲飲赤龍所浴水則愈。虱惡水銀。人有病虱者，雖香衣沐浴不得已。道士崔白言，荊州秀才張告，嘗捫得兩頭虱。有草生山足濕處，葉如百合，對葉獨莖，莖微赤，高一二尺，名虱建草，能去蟣虱。有水竹，葉如竹，生水中，短小，亦治虱。

蝗，荊州有帛師，號法通，本安西人。少於東天竺出家，言蝗蟲腹下有梵字，或白天下來者，乃忉利天梵天來者。西域驗其字作木天壇法禳之。今蝗蟲首有“王”字，固自不可曉。或言魚子變，近之矣。舊言蟲食谷者，部吏所致，侵漁百姓則蟲食谷。蟲身黑頭赤，武吏也。頭黑身赤，儒吏也。

野狐鼻涕，螵蛸也，俗呼為野狐鼻涕。