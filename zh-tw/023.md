# 卷三 支諾皋下

開元末，蔡州上蔡縣南李村百姓李簡癇疾卒。瘞後十余日，有汝陽縣百姓張弘義素不與李簡相識，所居相去十余舍，亦因病死，經宿卻活，不復認父母妻子，且言：“我是李簡，家住上蔡縣南李村，父名亮。”驚問其故，言方病時，夢有二人著黃，賫帖見追。行數裏，至一大城，署曰王城。引入一處，如人間六司院。留居數日，所勘責事悉不能對。忽有一人自外來，稱：“錯追李簡，可即放還。”一吏曰：“李簡身壞，須令別托生。”時憶念父母親族，不欲別處受生，因請卻復本身。少頃，見領一人至，通曰：“追到雜職汝陽張弘義。”吏又曰：“弘義身幸未壞，速令李簡托其身，以盡余年。”遂被兩吏扶持卻出城，但行甚速，漸無所知。忽若夢覺，見人環泣及屋宇都不復認。亮訪其親族名氏及平生細事，無不知也。先解竹作，因自入房索刀具，破蔑成器。語音舉止，信李簡也，竟不返汝陽。時成式三從叔父攝蔡州司戶，親驗其事。昔扁鵲易魯公扈、趙齊嬰之心，及寤，互返其室，二室相諮。以是稽之，非寓言矣。

武宗六年，揚州海陵縣還俗僧義本且死，托其弟言：“我死，必為我剃須發，衣僧衣三事。”弟如其言。義本經宿卻活，言見二黃衣吏追至冥司，有若王者問曰：“此何州縣？”吏言：“揚州海陵縣僧。”王言：“奉天符沙汰僧尼，海陵無僧，因何作僧領來？”令回還俗了領來。僧遽索俗衣衣之而卒。

汴州百姓趙懷正，住光德坊。太和三年，妻阿賀常以女工致利。一日，有人攜石枕求售，賀一環獲焉。趙夜枕之，覺枕中如風雨聲。因令妻子各枕一夕，無所覺。趙枕輒復如舊，或喧悸不得眠。其侄請碎視之，趙言：“脫碎之無所見，棄一百之利也。待我死後，爾必破之。”經月余，趙病死。妻令侄毀視之，中有金銀各一鋌，如模鑄者。所函鋌處無絲隙，不知從何而入也。鋌各長三寸余，闊如巨臂。遂貨之，辦其殮及償債，不余一錢。阿賀今住洛陽會節坊，成式家雇其紉針，親見其說。

成式（一作段文昌）三從房叔父某者，貞元末，自信安至洛，暮達瓜洲，宿於舟中。夜久，彈琴，覺舟外有嗟嘆聲，止息即無。如此數四，乃緩軫還寢。夢一女子，年二十余，形悴衣敗，前拜曰：“妾姓鄭名瓊羅，本居丹徒。父母早亡，依於孀嫂。嫂不幸又歿，遂來揚子尋姨。夜至逆旅，市吏子王惟舉，乘醉將逼辱。妾知不免，因以領巾絞項自殺，市吏子乃潛埋妾於魚行西渠中。其夕，再見夢揚子令石義留，竟不為理。復見冤氣於江石上，謂非煙之祥，圖而表奏。抱恨四十年，無人為雪。妾父母俱善琴，適聽郎君琴聲，奇音翕響，心感懷嘆，不覺來此。”尋至洛北河清縣溫谷，訪內弟樊元則。元則自少有異術，居數日，忽曰：“兄安得此一女鬼相隨，請為遣之。”乃張燈焚香作法，頃之，燈後有聲。元則曰：“是請紙筆也。”即投紙筆於燈影中。少頃，旋紙疾落燈前。視之，書盈於幅，書雜言七字，辭甚淒恨。元則遽令錄之，言鬼書不久輒漫滅。及曉，紙上若煤汙，無復字也。元則復令具酒脯紙錢，乘昏焚於道。有風旋灰，直上數丈，及聆悲泣聲。詩凡二百六十二字，率敘幽冤之意，語不甚曉，詞故不載。其中二十八字曰：“痛填心兮不能語，寸斷腸兮訴何處？春生萬物妾不生，更恨魂香不相遇。”

廬州舒城縣蚓，成式三從房伯父，太和三年廬州某官，庭前忽有蚓出，大如食指，長三尺，白項下有兩足。足正如雀腳，步於垣下。經數日方死。

荊州百姓孔謙蚓，成式侄女乳母阿史，本荊州人，嘗言小兒時，見鄰居百姓孔謙籬下有蚓，口露雙齒，肚下足如玄，長尺五，行疾於常蚓。謙惡，遽殺之。其年謙喪母及兄，謙亦不得活。

越州有盧冉者，時舉秀才，家貧，未及入京，因之顧頭堰，堰在山陰縣顧頭村，與表兄韓確同居。自幼嗜，在堰嘗憑吏求魚。韓方寢，夢身為魚在潭，有相忘之樂。見二漁人乘艇張網，不覺入網中，被擲桶中，覆之以葦。復睹所憑吏就潭商價，吏即擢鰓貫鯁，楚痛殆不可忍。及至舍，歷認妻子婢仆。有頃，置砧之，苦若脫膚。首落方覺，神癡良久，盧驚問之，具述所夢。遽呼吏訪所市魚處洎漁子形狀，與夢不差。韓後入釋，住祗園寺。時開元二年，成式書吏沈郅家在越州，與堰相近，目睹其事。

曹州南華縣端相寺，時尉李蘊至寺巡撿，偶見尼房中地方丈余獨高，疑其藏物，掘之數尺，得一瓦瓶，覆以木。視之，有顱骨、大方隅顴下屬骨兩片，長八寸，開罅徹上，容釵股若合筒瓦，下齊如截，瑩如白牙。蘊意尼所產，因毀之。

中書舍人崔嘏，弟崔暇，娶李氏，為曹州刺史。令兵馬使國邵南勾當障車，後邵南因睡忽夢崔女在一廳中。女立於床西，崔暇在床東，執紅箋題詩一首，笑授暇。暇因朗吟之，詩言：“莫以貞留妾，從他理管弦。容華難久駐，知得幾多年。”夢後才一歲，崔暇妻卒。

李正己本名懷玉，侯希逸之內弟也。侯鎮淄青，署懷玉為兵馬使。尋構飛語，侯怒，囚之，將置於法。懷玉抱冤無訴，於獄中累石象佛，默期冥報。時近臘日，心慕同儕，嘆咤而睡。覺有人在頭上語曰：“李懷玉，汝富貴時至。”即驚覺，顧不見人。天尚黑，意甚怪之。復睡，又聽人謂曰：“汝看墻上有青烏子噪，即是富貴時。”及覺，不復見人。有頃，天曙，忽有青烏數十，如雀飛集墻上。俄聞三軍叫喚逐出，希逸壞練取懷玉，扶知留後。成式見臺州喬庶說，喬之先官於東平，目擊其事。

河南少尹韋絢，少時，常於夔州江岸見一異蟲。初疑棘針一枝，從者驚曰：“此蟲有靈，不可犯之。或致風雷。”韋試令踏地驚之，蟲伏地如滅，細視地上若石脈焉。良久，漸起如舊。每刺上有一爪。忽人草疾走如箭，竟不知是何物。

永寧王相王涯三怪：淅米匠人蘇潤，本是王家炊人，至荊州方知，因問王家咎徵，言宅南有一井，每夜常沸湧有聲，晝窺之，或見銅（一作叵）廝羅，或見銀熨鬥者，水腐不可飲。又王相內齋有禪床，柘材絲繩，工極精巧，無故解散，各聚一處，王甚惡之，命焚於竈下。又長子孟博，晨興，見堂地上有凝血數滴，蹤至大門方絕，孟博遽令鏟去，王相初不知也，未數月及難。

許州有一老僧，自四十已後，每寐熟即喉聲如鼓簧，若成韻節。許州伶人，伺其寢，即譜其聲，按之絲竹，皆合古奏。僧覺，亦不自知。二十余年如此。

荊有魏溪，好食白魚，日命仆市之，或不獲，輒笞責。一日，仆不得魚，訪之於獵者可漁之處，獵者紿之曰：“某向打魚，網得一麝，因漁而獲，不亦異乎？”仆依其所售，具事於溪。溪喜曰：“審如是，或有靈矣。”因置諸榻，日夕薦香火。歷數年不壞，頗有吉兇之驗。溪友人惡溪所為，伺其出，烹而食之，亦無其靈。

成都坊正張和。蜀郡有豪家子，富擬卓、鄭，蜀之名姝，無不畢致。每按圖求麗，媒盈其門，常恨無可意者。或言：“坊正張和，大俠也。幽房閨稚，無不知之，盍以誠投乎？”豪家子乃具ぷ金篋錦，夜詣其居，具告所欲，張欣然許之。異日，謁豪家子，偕出西郭一舍，入廢蘭若。有大像巋然，與豪家子升像之座。坊正引手捫拂乳，揭之，乳壞成穴如碗，即挺身入穴，因拽豪家子臂，不覺同在穴中。道行十數步，忽睹高門崇墉，狀如州縣。坊正叩門五六，有九髻婉童啟迎，拜曰：“主人望翁來久矣。”有頃，主人出，紫衣貝帶，侍者十余，見坊正甚謹。坊正指豪家子曰：“此少君子也，汝可善待之，予有切事須返。”不坐而去，言已，失坊正所在。豪家子心異之，不敢問。主人延於堂中，珠璣緹繡，羅列滿目。又有瓊杯，陸海備陳。飲徹，命引進妓數四，支鬟撩鬢，縹若神仙。其舞杯閃球之令，悉新而多思。有金器容數升，雲擎鯨口，鈿以珠粒。豪家子不識，問之，主人笑曰：“此次皿也，本擬伯雅。”豪家子竟不解。至三更，主人忽顧妓曰：“無廢歡笑，予暫有所適。”揖客而退，騎從如州牧，列燭而出。豪家子因私於墻隅妓中，年差暮者遽就，謂曰：“嗟乎，君何以至是？我輩早為所掠，醉其幻術，歸路永絕。君若要歸，第取我教。”授以七尺白練，戒曰：“可執此，候主人歸，詐祈事設拜，主人必答拜，因以練蒙其頭。”將曙，主人還，豪家子如其教。主人投地乞命，曰：“死嫗負心，終敗吾事。今不復居此。”乃馳去。所教妓即共豪家子居。二年，忽思歸，妓亦不留，大設酒樂餞之。飲既闌，妓自持鍤開東墻一穴，亦如佛乳，推豪家子於墻外，乃長安東墻堵下。遂乞食，方達蜀，其家失已多年，意其異物，道其初始信。貞元初事。

興元城固縣有韋氏女，兩歲能語，自然識字，好讀佛經。至五歲，一縣所有經悉讀遍。至八歲，忽清晨薰衣靚妝，默存牖下。父母訝移時不出，視之，已蛻衣而失，竟不知何之。荊州處士許卑得於韋氏鄰人張弘郢。

忠州墊江縣縣吏冉端，開成初，父死。有嚴師者，善山岡，為蔔地，雲合有生氣群聚之物。掘深丈余，遇蟻城，方數丈，外重雉堞皆具，子城譙櫓工若雕刻。城內分徑街，小垤相次。每垤有蟻數千，憧憧不絕。徑甚凈滑。樓中有二蟻，一紫色，長寸余，足作金色；一有羽，細腰，稍小，白翅，翅有經脈，疑是雌者。眾蟻約有數斛。城隅小壞，上以堅土為蓋，故中樓不損。既掘露，蟻大擾，若求救狀。縣吏遽白縣令李玄之，既睹，勸吏改蔔。嚴師代其蔔驗，為其地吉。縣吏請遷蟻於巖側，狀其所為，仍布石，覆之以板。經旬，嚴師忽得病若狂，或自批觸，穢詈叫呼，數日不已。玄之素厚嚴師，因為祝禱，療以雄黃丸方愈。

朱道士者，太和八年，常遊廬山，憩於澗石。忽見蟠蛇，如堆繒錦，俄變為巨龜。訪之山叟，雲是玄武。

朱道士又曾遊青城山丈人觀，至龍橋，見巖下有枯骨，背石平坐，按手膝上，狀如鉤鎖，附苔絡蔓，色白如雪。雲祖父已嘗見，不知年代，其或煉形濯魄之士乎？

武宗之元年，戎州水漲，浮木塞江。刺史趙士宗召水軍接水，約獲百余段。公署卑小，地窄不復用，因並修開元寺。後月余日，有夷人逢一人如猴，著故青衣，亦不辯何制，雲：“關將軍差來采木，今被此州接去，不知為計，要須明年卻來取。”夷人說於州人。至二年七月，天欲曙，忽暴水至。州城臨江枕山，每大水猶去州五十余丈。其時水高百丈，水頭漂二千余人。州基地有陷深十丈處，大石如三間屋者，堆積於州基。水黑而腥，至晚方落，知州官虞藏及官吏才及船投岸。旬月後，舊州寺方幹，除大石外，更無一物。惟開元寺玄宗真容閣去本處十余步，卓立沙上，其他鐵石像，無一存者。

成都乞兒嚴七師，幽陋凡賤，塗垢臭穢不可近。言語無度，往往應於未兆。居西市悲田坊，常有帖衙俳兒幹滿川、白迦、葉、張美、張翺等五人為火。七師遇於途，各與十五文，勤勤若相別為贈之意。後數日，監軍院宴滿川等為戲，以求衣糧。少師李相怒，各杖十五，遞出界。凡四五年間，人爭施與。每得錢帛，悉用修觀。語人曰：“寺何足修。”方知折寺之兆也。今失所在。

荊州百姓郝惟諒，性粗率，勇於私鬥。武宗會昌二年，寒食日，與其徒遊於郊外，蹴鞠角力，因醉於番間。迨宵分方始寤，將歸，歷道左裏余，值一人家，室絕卑，雖張燈而頗昏暗，遂詣乞漿。睹一婦人，姿容慘悴，服裝羸弊，方向燈紉縫，延郝，以漿授郝。良久，謂郝曰：“知君有膽氣，故敢陳情。妾本秦人，姓張氏，嫁於府衙健兒李自歡。自歡自太和中戍邊不返，妾遘疾而歿，別無親戚，為鄰裏殯於此處，已逾一紀，遷葬無因。凡死者肌骨未復於土，魂神不為陰司所籍，離散恍惚，如夢如醉。君或留念幽魂，亦是陰德，使妾遺骸得歸泉壤，精爽有托，斯願畢矣。”郝謂曰：“某生業素薄，力且不辦，如何？”婦人雲：“某雖為鬼，不廢女工。自安此，常造雨衣，與胡氏家傭作，凡數歲矣。所聚十三萬，備掩藏固有余也。”郝許諾而歸。遲明，訪之胡氏，物色皆符，乃具以告。即與偕往殯所，毀瘞視之，散錢培櫬，緡之數如言。胡氏與郝哀而異之，復率錢與同輩合二十萬，盛其兇儀，瘞於鹿頂原。其夕，見夢於胡、郝。

衡嶽西原近朱陵洞，其處絕險，多大木、猛獸，人到者率迷路，或遇巨蛇，不得進。長慶中，有頭陀悟空，常裹糧持錫，夜入山林，越兕侵虎，初無所懼。至朱陵原，遊覽累日，捫蘿垂踵，無幽不跡。因是並氐，憩於巖下，長籲曰：“饑渴如此，不遇主人。”忽見前巖有道士，坐繩床。僧詣之，不動，遂責其無賓主意，復告以饑困。道士起，指石地曰：“此有米。”乃持石，深數寸，令僧探之，得陳米升余。即著於釜，承瀑敲火煮飯，勸僧食，一口未盡，辭以未熟。道士笑曰：“君飧止此，可謂薄分。我當畢之。”遂吃硬飯。又曰：“我為客設戲。”乃處木梟枝，投蓋危石，猿懸鳥，其捷閃目。有頃，又旋繞繩床，劾步漸趨，以至蓬轉渦急，但睹衣色成規，攸忽失所。僧尋路歸寺，數日不復饑渴矣。

嚴綬鎮太原，市中小兒如水際泅戲。忽見物中流流下，小兒爭接，乃一瓦瓶，重帛幕之。兒就岸破之，有嬰兒，長尺余，遂走。群兒逐之，頃間足下旋風起，嬰兒已蹈空數尺。近岸，舟子遽以篙擊殺之。發朱色，目在頂上。

王哲，虔州刺史，在平康裏治第西偏，家人掘地，拾得一石子，朱書其上曰“修此不吉。”家人揩拭，轉分明，乃呈哲。哲意家人情於畚鍤，自磨朱，深若石脈，哲甚惡之。其年，哲卒。

世有村人供於僧者，祈其密言，僧紿之曰：“驢”。其人遂日夕念之。經數歲，照水，見青毛驢附於背。凡有疾病魅鬼，其人至其所立愈。後知其詐，咒效亦歇。

秀才田覃雲：太和六年秋，涼州西縣百姓妻產一子，四手四足，一身分兩面，項上發一穗，長至足。時朝伯峻為縣令。

韋斌雖生於貴門，而性頗厚質，然其地望素高，冠冕特盛。雖門風稍奢，而斌立朝侃侃，容止尊嚴，有大臣之體。每會朝，未常與同列笑語。舊制，群臣立於殿庭，既而遇雨雪，亦不移步廊下。忽一旦，密雪驟降，自三事以下，莫不振其簪裾，或更其立位。獨斌意色益恭，俄雪甚至膝。朝既罷，斌於雪中拔身而去，見之者鹹嘆重焉。斌兄陟，早以文學識度著名於時，善屬文，攻草隸書，出入清顯，踐歷崇貴。自以門地才華，坐取卿相，而接物簡傲，未常與人款曲。衣服車馬，猶尚奢移。侍兒閹豎，左右常數十人。或隱幾扌耆頤，竟日懶為一言。其子饌羞，猶為精潔，仍以鳥羽擇米。每食畢，視廚中所委棄，不啻萬錢之直。若宴於公卿，雖水陸具陳，曾不下箸。每令侍婢主尺牘，往來復章未常自劄，受意而已。詞旨重輕，正合陟意，而書體遒利，皆有楷法，陟唯署名。嘗自謂所書“陟”字如五朵雲，當時人多仿效，謂之郇公五雲體。嘗以五彩紙為緘題，其侈縱自奉皆此類也。然家法整肅，其子允，課習經史，日加誨勵，夜分猶使人視之。若允習讀不輟，旦夕問安，顏色必悅。若稍怠惰，即遽使人止之，令立於堂下，或彌旬不與語。陟雖家僮數千人，應門賓客，必遣允為之，寒暑未嘗輟也，頗為當時稱之。然陟竟以簡倨恃才，常為持權者所忌。

天寶中，處士崔玄微洛東有宅，耽道，餌術及茯苓三十載。因藥盡，領童仆輩入嵩山采芝，一年方回，宅中無人，蒿萊滿院。時春季夜間，風清月朗，不睡，獨處一院，家人無故輒不到。三更後，有一青衣雲：“君在院中也，今欲與一兩女伴，過至上東門表姨處，暫借此歇，可乎？”玄微許之。須臾，乃有十余人，青衣引入。有綠裳者前曰：“某姓楊氏。”指一人曰：“李氏”。又一人曰：“陶氏。”又指一緋衣小女曰：“姓石，名阿措。”各有侍女輩。玄微相見畢，乃坐於月下。問行出之由，對曰：“欲到封十八姨。數日雲欲來相看不得，今夕眾往看之。”坐未定，門外報封家姨來也，坐皆驚喜出迎。楊氏雲：“主人甚賢，只此從容不惡，諸處亦未勝於此也。”玄微又出見封氏，言詞泠泠，有林下風氣。遂揖入坐，色皆殊絕，滿座芬芳，馥馥襲人。命酒，各歌以送之，玄微誌其一二焉。有紅裳人與白衣送酒，歌曰：“皎潔玉顏勝白雪，況乃青年對芳月。沉吟不敢怨春風，自嘆容華暗消歇。”又白衣人送酒，歌曰：“絳衣披拂露盈盈，淡染胭脂一朵輕。自恨紅顏留不住，莫怨春風道薄情。”至十八姨持盞，情頗輕佻，翻酒汙阿措衣，阿措作色曰：“諸人即奉求，余不奉畏也。”拂衣而起。十八姨曰：“小女弄酒。”皆起至門外別，十八姨南去，諸人西入苑中而別。玄微亦不至異。明夜又來，欲往十八姨處。阿措怒曰：“何用更去封嫗舍，有事只求處士，不知可乎？”諸女皆曰：“可。”阿措來言曰：“諸女伴皆住苑中，每歲多被惡風所撓，居止不安，常求十八姨相庇。昨阿措不能依回，應難取力。處士倘不阻見庇，亦有微報耳。”玄微曰：“某有何力得及諸女？”阿措曰：“但求處士每歲歲日與作一朱幡，上圖日月五星之文，於苑東立之，則免難矣。今歲已過，但請至此月二十一日平旦，微有東風，即立之，庶可免也。”玄微許之，乃齊聲謝曰：“不敢忘德。”各拜而去。玄微於月中隨而送之，逾苑墻乃入苑中，各失所在。乃依其言，至此日立幡。是日東風振地，自洛南折樹飛沙，而苑中繁花不動。玄微乃悟諸女曰姓楊、姓李及顏色衣服之異，皆眾花之精也。緋衣名阿措，即安石榴也。封十八姨，乃風神也。後數夜，楊氏輩復至愧謝，各裹桃李花數鬥，勸崔生：“服之，可延年卻老。願長如此住護衛，某等亦可至長生。”至元和初，玄微猶在，可稱年三十許人。