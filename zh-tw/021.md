# 卷一 支諾皋上

新羅國有第一貴族金哥。其遠祖名旁，有弟一人，甚有家財。其兄旁因分居，乞衣食，國人有與其隙地一畝，乃求蠶種於弟，弟蒸而與之，不知也。至蠶時，有一蠶生焉，目長寸余，居旬大如牛，食數樹葉不足。其弟知之，伺間殺其蠶。經日，四方百裏內蠶飛集其家。國人謂之巨蠶，意其蠶之王也。四鄰共繰之，不供。唯一莖植焉，其穗長尺余。旁常守之，忽為鳥所折銜去。旁逐之上，山五六裏，鳥入一石罅，日沒徑黑，旁因止石側。至夜半，月明，見群小兒赤衣共戲。一小兒雲：“爾要何物？”一曰：“要酒。”小兒露一金錐子，擊石，酒及樽悉具。一曰：“要食”。又擊之，餅餌羹炙羅於石上。良久，飲食而散，以金錐插於石罅。旁大喜，取其錐而還。所欲隨擊而辦，因是富侔國力。常以珠璣贍其弟，弟方始悔其前所欺蠶事，仍謂旁：“試以蠶欺我，我或如兄得金錐也。”旁知其愚，諭之不及，乃如其言。弟蠶之，止得一蠶如常蠶，種之復一莖植焉。將熟，亦為鳥所銜。其弟大悅，隨之入山。至鳥入處，遇群鬼，怒曰：“是竊予金錐者。”乃執之，謂口：“爾欲為我築糠（一作塘）三版乎？欲爾鼻長一丈乎？”其弟請築糠三版。三日饑困，不成，求哀於鬼，乃拔其鼻，鼻如象而歸。國人怪而聚觀之，慚恚而卒。其後子孫戲擊錐求狼糞，因雷震，錐失所在。

臨瀨（一作湍）西北有寺，寺僧智通，常持《法華經》入禪。每晏坐，必求寒林靜境，殆非人所至。經數年，忽夜有人環其院呼智通，至曉聲方息。歷三夜，聲侵戶，智通不耐，應曰：“汝呼我何事？可人來言也。”有物長六尺余，皂衣青面，張目巨吻，見僧初亦合手。智通熟視良久，謂曰：“爾寒乎？就是向火。”物亦就坐，智通但念經。至五更，物為火所醉，因閉目開口，據爐而鼾。智通睹之，乃以香匙舉灰火置其口中。物大呼起走，至閫若蹶聲。其寺背山，智通及明視蹶處，得木皮一片。登山尋之，數裏，見大青桐，樹稍已童矣，其下凹根若新缺然。僧以木皮附之，合無蹤隙。其半有薪者創成一蹬，深六寸余，蓋魅之口，灰火滿其中，火猶熒熒。智通以焚之，其怪自絕。

南人相傳，秦漢前有洞主吳氏，土人呼為吳洞。娶兩妻，一妻卒。有女名葉限，少惠，善陶（一作鉤）金，父愛之。末歲父卒，為後母所苦，常令樵險汲深。時嘗得一鱗，二寸余，金目，遂潛養於盆水。日日長，易數器，大不能受，乃投於後池中。女所得余食，輒沉以食之。女至池，魚必露首枕岸，他人至不復出。其母知之，每伺之，魚未嘗見也。因詐女曰：“爾無勞乎，吾為爾新其襦。”乃易其弊衣。後令汲於他泉，計裏數百（一作裏）也。母徐衣其女衣，袖利刃行向池。呼魚，魚即出首，因斤殺之，魚已長丈余。膳其肉，味倍常魚，藏其骨於郁棲之下。逾日，女至向池，不復見魚矣，乃哭於野。忽有人被發粗衣，自天而降，慰女曰：“爾無哭，爾母殺爾魚矣，骨在糞下。爾歸，可取魚骨藏於室，所須第祈之，當隨爾也。”女用其言，金璣衣食隨欲而具。及洞節，母往，令女守庭果。女伺母行遠，亦往，衣翠紡上衣，躡金履。母所生女認之，謂母曰：“此甚似姊也。”母亦疑之。女覺，遽反，遂遺一只履，為洞人所得。母歸，但見女抱庭樹眠，亦不之慮。其洞鄰海島，島中有國名陀汗，兵強，王數十島，水界數千裏。洞人遂貨其履於陀汗國，國主得之，命其左右履之，足小者履減一寸。乃令一國婦人履之，竟無一稱者。其輕如毛，履石無聲。陀汗王意其洞人以非道得之，遂禁錮而栲掠之，竟不知所從來。乃以是履棄之於道旁，即遍歷人家捕之，若有女履者，捕之以告。陀汗王怪之，乃搜其室，得葉限，令履之而信。葉限因衣翠紡衣，躡履而進，色若天人也。始具事於王，載魚骨與葉限俱還國。其母及女即為飛石擊死，洞人哀之，埋於石坑，命曰懊女冢。洞人以為祀，求女必應。陀汗王至國，以葉限為上婦。一年，王貪求，祈於魚骨，寶玉無限。逾年，不復應。王乃葬魚骨於海岸，用珠百斛藏之，以金為際。至征卒叛時，將發以贍軍。一夕，為海潮所淪。成式舊家人李士元聽說。士元本邕州洞中人，多記得南中怪事。

太和五年，復州醫人王超，善用針，病無不差。於午忽無病死，經宿而蘇。言始夢至一處，城壁臺殿如王者居。見一人臥，召前袒視，左有腫，大如杯。令超治之，即為針出膿升余。顧黃衣吏曰：“可領畢也。”超隨入一門，門署曰畢院，庭中有人眼數千聚成山，視肉叠瞬明滅。黃衣曰：“此即畢也。”俄有二人，形甚奇偉，分處左右，鼓巨Ψ吹激，眼聚扇而起，或飛或走，或為人者，頃刻而盡。超訪其故，黃衣吏曰：“有生之類，先死而畢。”言次，忽活。

前秀才李鵠覲於潁川，夜至一驛，才臥，見物如豬者突上廳階。鵠驚走，透後門，投驛廄，潛身草積中，屏息且伺之。怪亦隨至，聲繞草積數匝，瞪目相視鵠所潛處，忽變為巨星，騰起數道燭天。鵠左右取燭索鵠於草積中，已卒矣。半日方蘇，因說所見。未旬，無病而死。

元和中，國子監學生周乙者，常夜習業，忽見一小鬼{髟曾}，頭長二尺余，滿頭碎光如星，眨眨（一作熒熒）可惡。戲燈弄硯，紛搏不止。學生素有膽，叱之，稍卻，復傍書案。因伺其所為，漸逼近，乙因擒之，踞坐求哀，辭頗苦切。天將曉，覺如物折聲，視之，乃弊木杓也，其上粘粟百余粒。

貞元（一作“上元”）中，蜀郡有僧誌功（一作“誌”），言住寶相寺持經。夜久，忽有飛蟲五六枚，大如蠅，金色，叠飛起燈焰。或蹲於炷花上鼓翅，與火一色，久乃滅焰中。如此數夕。童子擊墮一枚，乃薰陸香也，亦無形狀。自是不復見。

元和初，上都東市惡少李和子，父努眼。和子性忍，常攘狗及貓食之，為坊市之患。常臂鷂立於衢，見二人紫衣，呼曰：“公非李努眼子名和子乎？”和子即遽只揖。又曰：“有故，可隙處言也。”因行數步，止於人外，言：“冥司追公，可即去。”和子初不受，曰：“人也，何紿言。”又曰：“我即鬼。”因探懷中，出一牒，印窠猶濕。見其姓名，分明為貓犬四百六十頭論訴事。和子驚懼，乃棄鷂子拜祈之，且曰：“我分死，爾必為我暫留，具少酒。”鬼固辭，不獲已。初，將入畢羅肆，鬼掩鼻不肯前，乃延於旗亭杜家。揖讓獨言，人以為狂也。遂索酒九碗，自飲三碗，六碗虛設於西座，且求其為方便以免。二鬼相顧：“我等既受一醉之恩，須為作計。”因起曰：“姑遲我數刻，當返。”未移時至，曰：“君辦錢四十萬，為君假三年命也。”和子諾許，以翌日及午為期。因酬酒直，且返其酒，嘗之味如水矣，冷復冰齒。和子遽歸，貨衣具鑿楮，如期備酹焚之，自見二鬼挈其錢而去。及三日，和子卒。鬼言三年，蓋人間三日也。

貞元末，開州軍將冉從長輕財好事，而州之儒生道者多依之。有畫人寧采圖為《竹林會》，甚工。坐客郭萱、柳成二秀才，每以氣相軋。柳忽眄圖謂主人曰：“此畫巧於體勢，失於意趣。今欲為公設薄技，不施五色，令其精彩殊勝，如何？”冉驚曰：“素不知秀才藝如此！然不假五色，其理安在？”柳笑曰：“我當入被畫中治之。”郭撫掌曰：“君欲紿三尺童子乎？”柳因邀其賭，郭請以五千抵負，冉亦為保。柳乃騰身赴圖而滅，坐客大駭。圖表於壁，眾摸索不獲。久之，柳忽語曰：“郭子信來？”聲若出畫中也。食頃，瞥自圖上墜下，指阮籍像曰：“工夫只及此。”眾視之，覺阮籍圖像獨異，吻若方笑。寧采睹之，不復認。冉意其得道者，與郭俱謝之。數日，竟他去。宋存壽處士在釋時，目擊其事。

奉天縣國盛村百姓姓劉者，病狂，發時亂走，不避井塹，其家為迎禁咒人侯公敏治之。公敏才至，劉忽起曰：“我暫出，不假爾治。”因杖薪擔至田中，袒而運擔，狀若擊物。良久而返，笑曰：“我病已矣。適打一鬼頭落，埋於田中。”兄弟及咒者猶以為狂，不實之，遂同往驗焉。劉掘出一髑髏，戴赤發十余莖，其病竟愈。是會昌五年事。

柳知舉年，有國子監明經，失姓名，晝寢，夢徙倚於監門。有一人負衣囊，衣黃，訪明經姓氏。明經語之，其人笑曰：“君來春及第。”明經因訪鄰房鄉曲五六人，或言得者，明經遂邀入長興裏畢羅店常所過處。店外有犬競，驚曰：“差矣！”遽呼鄰房數人語其夢。忽見長興店子入門曰：“郎君與客食畢羅計二斤，何不計直而去也？”明經大駭，褫衣質之。且隨驗所夢，相其榻器，皆如夢中。乃謂店主曰：“我與客俱夢中至是，客豈食乎？”店主驚曰：“初怪客前畢羅悉完，疑其嫌置蒜也。”來春，明經與鄰房三人夢中所訪者，悉及第。

潞州軍校郭誼，先為邯鄲郡牧使，因兄亡，遂於鄆州舉其先，同塋（一作“兄柩”）葬於磁州滏陽縣之西崗。縣界接山，土中多石，有力葬者，率皆鑿石為穴。誼之所蔔亦鑿焉。積日倍工，忽透一穴。穴中有石，長可四尺，形如守宮，支體首尾畢具，役者誤斷焉。誼惡之，將別蔔地，白於劉從諫，從諫不許，因葬焉。後月余，誼陷於廁，體仆幾死。骨肉、奴婢相繼死者二十余人。自是常恐悸，囈不安。因哀請罷職，從諫以都押衙焦長楚之務與誼對換。及賊稹（一作“劉積”）阻兵，誼為其魁，軍破，梟首。其家無少長，悉投井中死。鹽州從事鄭賓於，言石守宮見在磁州官庫中。

伊闕縣令李師晦，有兄弟任江南官，與一僧往還。常入采藥，遇暴風雨，避於欹（一作榿）樹。須臾大震，有物瞥然墜地。倏而朗睛，僧就視，乃一石，形如樂器，可以懸擊者。其上平齊如削，其中有竅可盛，其下漸闊而圓，狀若垂囊，長二尺，厚三分，其左小缺，斑如碎錦，光澤可鑒，叩之有聲。僧意其異物，置於樵中歸。櫃而埋於禪床下，為其徒所見，往往有知者。李生懇求一見，僧確然言無。忽一日，僧召李生。既至，執手曰：“貧道已力衰弱，無常將至。君前所求物，聊用為別。”乃盡去侍者，引李生入臥內，撤榻掘地，捧匣授之而卒。

賊稹阻命之時，臨洛市中百姓有推磨盲騾，無故死，因賣之。屠者剖腹中得二石，大如合拳，紫色赤斑，瑩潤可愛。屠者遂送稹，乃留之。

韋溫為宣州，病瘡於首，因托後事於女婿，且曰：“予年二十九為校書郎，夢涯水中流，見二吏賫牒相召。一吏至，言彼墳至大，功須萬日，今未也。今正萬日，予豈逃乎？”不累日而卒。

醴泉尉崔汾仲兄居長安崇賢裏。夏月乘涼於庭際，疏曠月色，方午風過，覺有異香。頃間，聞南垣土動簌簌，崔生意其蛇鼠也。忽睹一道士，大言曰：“大好月色。”崔驚懼遽走。道士緩步庭中，年可四十，風儀清古。良久，妓女十余，排大門而入，輕綃翠翹，艷冶絕世。有從者具香茵，列坐月中。崔生疑其狐媚，以枕投門闔警之。道士小顧，怒曰：“我以此差靜，復貪月色。初無延佇之意，敢此粗率！”復厲聲曰：“此處有地界耶？”有二人，長才三尺，巨首儋耳，唯伏其前。道士頤指崔生所止，曰：“此人合有親屬入陰籍，可領來。”二人趨出。一餉間，崔生見其父母及兄悉至，衛者數十，ㄏ曳批之。道士叱曰：“我在此，敢縱子無禮乎？”父母叩頭曰：“幽明隔絕，誨責不及。”道士叱遣之，復顧二鬼曰：“捉此癡人來。”二鬼跳及門，以赤物如彈丸，遙投崔生口中，乃細赤綆也。遂釣出於庭中，又詬辱之。崔驚失音，不得自理。崔仆妾號泣。其妓羅拜曰：“彼凡人，因訝仟官無故而至，非有大過。”怒解，乃拂衣由大門而去。崔病如中惡，五六日方差。因迎祭酒醮謝，亦無他。崔生初隔紙隙見亡兄以帛抹唇如損狀，仆使共訝之。一婢泣曰：“幾郎就木之時，面衣忘開口，其時忽忽就剪，誤傷下唇，然傍人無見者。不知幽冥中二十余年，猶負此苦。”

辛秘五經擢第後，常州赴婚。行至陜，因息於樹陰。傍有乞兒箕坐，痂面蟣衣，訪辛行止，辛不耐而去，乞兒亦隨之。辛馬劣，不能相遠，乞兒強言不已。前及一衣綠者，辛揖而與之語，乞兒後應和。行裏余，綠衣者忽前馬驟去。辛怪之，獨言此人何忽如是，乞兒曰：“彼時至，豈自由乎？”辛覺語異，始問之，曰：“君言時至，何也？”乞兒曰：“少頃當自知之。”將及店，見數十人擁店。問之，乃綠衣者卒矣。辛大驚異，遽卑下之，因褫衣衣之，脫乘乘之，乞兒初無謝意，語言往往有精義。至汴，謂辛曰：“某止是矣。公所適何事也？”辛以娶約語之，乞兒笑曰：“公士人，業不可止。此非君妻，公婚期甚遠。”隔一日，乃扛一器酒，與辛別，指相國寺剎曰：“及午而焚，可遲此而別。”如期，剎無故火發，壞其相輪。臨去，以綾帕復贈辛，帶有一結，語辛異時有疑當發視也。積二十余年，辛為渭南尉，始婚裴氏。泊洎生日，會親賓，忽憶乞兒之言，解帕復結，得楮幅大如手板，署曰“辛秘妻，河東裴氏，某月日生”，乃其日也。辛計別乞兒之年，妻尚未生，豈蓬瀛籍者謫於人間乎？方之蒙袂輯履，有憤於黔婁，レ植索途，見稱於楊子，差不同耳。