# 卷二 支諾皋中

上都渾宅，戟門內一小槐樹，樹有穴，大如錢。每夜月霽後，有蚓如巨臂，長二尺余，白頸紅斑，領數百條如索，緣樹枝條。及曉，悉入穴。或時眾鳴，往往成曲。學士張乘言，渾令公時堂前，忽有一樹從地踴出，蚯蚓遍掛其上。已有出處，忘其書名目。

東都尊賢坊田令宅，中門內有紫牡丹成樹，發花千朵。花盛時，每月夜有小人五六，長尺余，遊於上。如此七八年。人將掩之，輒失所在。

太和七年，上都青龍寺僧契宗，俗家在樊州（一作川）。其兄樊竟，因病熱，乃狂言虛笑。契宗精神總持，遂焚香敕勒。兄忽詬罵曰：“汝是僧，第歸寺住持，何橫於事？我止居在南柯，愛汝苗碩多獲，故暫來耳。”契宗疑其狐魅，復禁桃枝擊之。其兄但笑曰：“汝打兄不順，神當殛汝，可加力勿止。”契宗知其無奈何乃已。病者起牽其母，母遂中惡；援其妻，妻亦卒；乃摹其弟婦，回面失明，經日悉復舊。乃語契宗曰：“爾不去，當喚我眷屬來。”言已，有鼠數百，作聲，大於常鼠，與人相觸，驅逐不去。及明，失所在。契宗恐怖加切，其兄又曰：“慎爾聲氣，吾不懼爾。今須我大兄弟自來。”因長呼曰：“寒月，寒月，可來此。”至三呼，有物大如貍，赤如火，從病者腳起，緣衾止於腹上，目光四射。契宗持刀就擊之，中物一足，遂跳出戶。燭其穴蹤，至一房，見其物潛走甕中。契宗舉巨盆覆之，泥固其隙。經三日發視，其物如鐵，不得動。因以油煎殺之，臭達數裏，其兄遂愈。月余，村有一家，父子六七人暴卒，眾意其興蠱。

貞元中，望苑驛西有百姓王申，手植榆於路傍成林，構茅屋數椽，夏月常饋漿水於行人，官者即延憩具茗。有兒年十三，每令伺客。忽一日，白其父：“路有女子求水。”因令呼入。女少年，衣碧襦，白幅巾，自言：“家在此南十余裏，夫死無兒，今服衤覃矣，將適馬嵬訪親情，丐衣食。”言語明悟，舉止可愛。王申乃留飯之，謂曰：“今日暮夜可宿此，達明去也。”女亦欣然從之。其妻遂納之後堂，呼之為妹。倩其成衣數事，自午至戌悉辦。針綴細密，殆非人工。王申大驚異，妻猶愛之，乃戲曰：“妹既無極親，能為我家作新婦子乎？”女笑曰：“身既無托，願執粗井竈。”王申即日賃衣貰禮為新婦。其夕暑熱，戒其夫：“近多盜，不可辟門。”即舉巨椽捍而寢。及夜半，王申妻夢其子披發訴曰：“被食將盡矣。”驚欲省其子。王申怒之：“老人得好新婦，喜極囈言耶！”妻還睡，復夢如初。申與妻秉燭呼其子及新婦，悉不復應。啟其戶，戶牢如钅，乃壞門。闔才開，有物圓目鑿齒，體如藍色，沖人而去。其子唯余腦骨及發而已。

枝江縣令張汀子名省躬，汀亡，因住枝江。有張垂者，舉秀才下第，客於蜀，與省躬素未相識。太和八年，省躬晝寢，忽夢一人自言姓張名垂，因與之接，歡狎彌日。將去，留贈詩一首曰：“戚戚復戚戚，秋堂百年色。而我獨茫茫，荒郊遇寒食。”驚覺，遽錄其詩。數日卒。

江淮有何亞秦，彎弓三百斤，常解鬥牛，脫其一角。又過蘄州，遇一人，長六尺余，髯而甚口，呼亞秦：“可負我過橋。”亞秦知其非人，因為背，覺腦冷如冰，即急投至交牛柱，乃擊之，化為杉木，瀝血升余。

長慶初，洛陽利俗坊有百姓行車數輛，出長夏門。有一人負布囊，求寄囊於車中，且戒勿妄開，因返入利俗坊。才入坊，內有哭聲起。受寄者發囊視之，其口結以生綆，內有一物，狀如牛胞，及黑繩長數尺，百姓驚，遽斂結之。有頃，其人亦至，復曰：“我足痛，欲憩君車中數裏，可乎？”百姓知其異，許之。其人登車，覽其囊不悅，顧曰：“何無信？”百姓謝之。又曰：“我非人，冥司俾予錄五百人，明歷陜、虢、晉、絳，及至此，人多蟲，唯得二十五人耳。今須往徐、泗。”又曰：“君曉予言蟲乎？患赤瘡即蟲耳。”車行二裏，遂辭：“有程，不可久留。君有壽者，不復憂矣。”忽負囊下車，失所在。其年夏，天下多患赤瘡，少有死者。

元和中，光宅坊百姓失名氏，其家有病者將困，迎僧持念，妻兒環守之。一夕，眾仿佛見一人入戶，眾遂驚逐，乃投於甕間。其家以湯沃之，得一袋，蓋鬼間所謂搐氣袋也。忽聽空中有聲求其袋，甚哀切，且言：“我將別取人以代病者。”其家因擲還之，病者即愈。

相傳人將死，虱離身。或雲取病者虱於床前，可以蔔病。將差，虱行向病者，背則死。

興州有一處名雷穴，水常半穴。每雷聲，水塞穴流，魚隨流而出。百姓每候雷聲，繞樹布網，獲魚無限。非雷聲，漁子聚鼓於穴口，魚亦輒出，所獲半於雷時。韋行規為興州刺史時，與親故書說其事。

上都務本坊，貞元中有一家，因打墻掘地，遇一石函。發之，見物如絲滿函，飛出於外。驚視之次，忽有一人起於函，被白發，長丈余，振衣而起，出門失所在。其家亦無他。前記之中多言此事，蓋道門太陰煉形，日將滿，人必露之。

於季友為和州刺史，時臨江有一寺，寺前漁釣所聚。有漁子下網，舉之重，壞網，視之，乃一石如拳。因乞寺僧置於佛殿中，石遂長不已，經年重四十斤。張周封員外入蜀，親睹其事。

進士王惲，才藻雅麗，猶長體物，著《送君南浦賦》，為詞人所稱。會昌二年，其友人陸休符，忽夢被錄至一處，有騶卒止之屏外，見若胥靡數十，王惲在其中。陸欲就之，惲面若愧色。陸強牽與語，惲垂泣曰：“近受一職司，厭人聞。”指其類：“此悉同職也。”休符恍惚而覺。時惲往揚州，有妻子居住太平側。休符異所夢，遲明訪其家信，得王至洛書。又七日，其訃至。計其卒日，乃陸之夢夕也。

武宗元年，金州軍事典鄧儼先死數年，其案下書手蔣古者，忽心痛暴卒。如有人捉至一曹司，見鄧儼，喜曰：“我主張甚重，籍爾錄數百幅書也。”蔣見堆案繞壁，皆涅楮朱書，乃紿曰：“近損右臂，不能搦管。”有一人謂鄧：“既不能書，令可還。”蔣草草被遣還，隕一坑中而覺。因病，右手遂廢。

姚司馬者，寄居汾州，宅枕一溪。有二小女常戲釣溪中，未常有獲。忽撓竿各得一物，若者而毛，若鱉者而鰓。其家異之，養以盆池。經年，二女精神恍惚，夜常明燈銼針，染藍涅皂，未常暫息，然莫見其所取也。時楊元卿在州，與姚有舊，姚因從事州。又歷半年，女病彌甚。其家張燈戲錢，忽見二小手出燈下，大言曰：“乞一錢。”家人或唾之，又曰：“我是汝家女婿，何敢無禮。”一稱烏郎，一稱黃郎，後常與人家狎熟。楊元卿知之，因為求上都僧瞻，瞻善鬼神部，持念治魅，病者多著效。瞻至其家，В紅界繩，印手敕劍召之。後設血食盆酒於界外。中夜，有物如牛，鼻於酒上。瞻乃匿劍，ε步大言，極力剌之。其物匣刃而走，血流如註。瞻率左右明炬索之，跡其血至後宇角中，見若烏革囊，大可合簣，喘若韝囊，蓋烏郎也。遂毀薪焚殺之，臭聞十余裏。一女即愈。自是風雨夜，門庭聞啾啾。次女猶病，瞻因立於前，舉伐折羅叱之，女恐怖Г額。瞻偶見其衣帶上有皂袋子，因令侍婢解視之，乃小也。遂搜其服玩，得一簣，簣中悉是喪家搭帳衣，衣色唯黃與皂耳。瞻假將滿，不能已其魅，因歸京。逾年，姚罷職入京，先詣瞻，為加功治之。浹旬，其女臂上腫起如漚，大如瓜。瞻針刺之，出血數合，竟差。

東都龍門有一處，相傳廣成子所居也。天寶中，北宗雅禪師者，於此處建蘭若。庭中多古桐，枝幹拂地。一年中，桐始華，有異蜂，聲如人吟詠。禪師諦視之，具體人也，但有翅長寸余。禪師異之，乃以卷竹幕巾網獲一焉，置於紗籠中。意嗜桐花，采華致其傍。經日集於一隅，微聆籲嗟聲。忽有數人翔集籠者，若相慰狀。又一日，其類數百，有乘車輿者，其大小相稱，積於籠外，語聲甚細，亦不懼人。禪師隱於柱聽之，有曰：“孔升翁為君筮不祥，君頗記無？”有曰：“君已除死籍，又何懼焉。”有曰：“叱叱，予與青桐君弈，勝獲瑯紙十幅，君出可為禮星子詞，當為料理。”語皆非世人事。終日而去。禪師舉籠放之，因祝謝之。經次日，有人長三尺，黃羅衣，步虛止禪師屠蘇前，狀如天女：“我三清使者，上仙伯致意多謝。”指顧間失所在。自是遂絕。

倭國僧金剛三昧，蜀僧廣升，峨眉縣，與邑人約遊峨眉，同雇一夫，負笈荷糗藥。山南頂徑狹，俄轉而待，負笈忽入石罅。僧廣升先覽，即牽之，力不勝。視石罅甚細，若隨笈而開也。眾因組衣斷蔓，厲其腰肋出之。笈才出，罅亦隨合。眾詰之，曰：“我常薪於此，有道士住此隙內，每假我舂藥。適亦招我，我不覺入。”時元和十三年。

上都僧太瓊者，能講《仁王經》。開元初，講於奉化縣京遙村，遂止村寺。經兩夏，於一日，持缽將上堂，闔門之次，有物墜檐前。時天才辯色，僧就視之，乃一初生兒，其繈裼甚新。僧驚異，遂袖之，將乞村人。行五六裏，覺袖中輕，探之，乃一弊帚也。

陜州西北白徑嶺上邏村村人田氏，常穿井得一根，大如臂，節中粗，皮若茯苓，氣似術。其家奉釋，有像設數十，遂置於像前。田氏名登娘，年十六七，有容質，父常令供香火焉。經歲余，女常見一少年出入佛堂中，白衣躡履，女遂私之，精神舉止有異於常矣。其物根每歲至春擢芽，其女有娠，乃以其事白於母。母疑其怪，常有衲僧過門，其家因留之供養。僧將入佛宇，輒為物拒之。一日，女隨母他出，僧入佛堂，門才啟，有鴿一只，拂僧飛去。其夕，女不復見其怪。視其根，頓成朽蠹。女娠才七月，產物三節，其形如像前根也。田氏並火焚之，其怪亦絕。成式常見道者論枸杞、茯苓、人參、術形有異，服之獲上壽。或不葷血、不色欲遇之，必能降真為地仙矣。田氏五分，見怪而去，宜乎。

寶歷二年，明經範璋居梁山讀書。夏中深夜，忽聽廚中有拉物聲，範慵省之。至明，見束薪長五寸余，齊整可愛，積於竈上，地上危累蒸餅五枚。又一夜，有物叩門，因轉堂上，笑聲如嬰兒。如此經二夕。璋素有膽氣，乃乘其笑。曳巨薪逐之。其物狀如小犬。璋欲擊之，變成火滿川，久而乃滅。

建中初，有人牽馬訪馬醫，稱馬患腳，以二十求治。其馬毛色骨相，馬醫未常見，笑曰：“君馬大似韓所畫者，真馬中固無也。”因請馬主繞市門一匝，馬醫隨之。忽值韓，亦驚曰：“真是吾設色者。”乃知隨意所匠，必冥會所肖也。遂摩挲，馬若蹶，因損前足，心異之。至舍，視其所畫馬本，腳有一點黑缺，方知是畫通靈矣。馬醫所獲錢，用歷數主，乃成泥錢。

萊州即墨縣有百姓王豐兄弟三人。豐不信方位所忌，常於太歲上掘坑，見一肉塊，大如鬥，蠕蠕而動，遂填。其肉隨填而出，豐懼，棄之。經宿，長塞於庭。豐兄弟奴婢數日內悉暴卒，唯一女存焉。

虢州五城縣黑魚谷，貞元中，百姓王用業炭於谷中。中有水，方數步，常見二黑魚，長尺余，遊於水上。用伐木饑困，遂食一魚。其弟驚曰：“此魚或谷中靈物，兄奈何殺此！”有頃，其妻餉之。用運斤不已，久乃轉面。妻覺狀貌有異，呼其弟視之。忽褫衣號躍，變為虎焉，徑入山。時時殺獐鹿，夜擲庭中。如此二年。一日日昏，叩門自名曰：“我用也。”弟應曰：“我兄變為虎三年矣，何鬼假吾兄姓名？”又曰：“我往年殺黑魚，冥謫為虎。比因殺人，冥官笞余一百。今免放，杖傷遍體。汝第視予無疑也。”弟喜，遽開門，見一人，頭猶是虎，因怖死。舉家叫呼奔避，竟為村人格殺之。驗其身有黑子，信王用也，但首未變。元和中，處士趙齊約常至谷中，見村人說。

元和初，上都義寧坊有婦人風狂，俗呼為五娘，常止宿於永穆墻垣下。時中使茹大夫使於金陵，有狂者，眾名之信夫，或歌或哭，往往驗未來事，盛暑擁絮未常沾汗，冱寒袒露體無拘折，中使將返，信夫忽叫闌馬曰：“我有妹五娘在城中，今有少信，必為我達也。”中使素知其異，欣然許之。乃探懷出一袱，內中使靴中，仍曰：“為語五娘，無事速歸也。”中使至長樂坡，五娘已至，闌馬笑曰：“我兄有信，大夫可見還。”中使久而方悟，遽令取信授之。五娘因發袱，有衣三事，乃衣之而舞，大笑而歸，復至墻下，一夕而死，其坊率錢葬之。經年有人自江南來，言信夫與五娘同日死矣。

元和中，有淮西道軍將使於汴州，止驛。夜久，眠將熟，忽覺一物壓己。軍將素健，驚起，與之角力。其物遂退，因奪手中革囊，鬼暗中哀祈甚苦。軍將謂曰：“汝語我物名，我當相還。”良久曰：“此搐氣袋耳。”軍將乃舉甓擊之，語遂絕。其囊可盛數升，無縫，色如藕絲，攜於日中無影。

建中末，書生何諷常買得黃紙古書一卷。讀之，卷中得發卷，規四寸，如環無端，何因絕之。斷處兩頭滴水升余，燒之作發氣。諷嘗言於道者，籲曰：“君固俗骨，遇此不能羽化，命也。據《仙經》曰：蠹魚三食神仙字，則化為此物，名曰脈望。夜以規映當天中星，星使立降，可求還丹。取此水和而服之，即時換骨上賓。”因取古書閱之，數處蠹漏，尋義讀之，皆神仙字，諷方哭伏。

華陰縣東七級趙村，村路因水嚙成谷，梁之。村人日行車過橋，橋根壞，墜車焉，村人不復收。積三年，村正嘗夜度橋，見群小兒聚火為戲。村正知其魅，射之，若中木聲。火即滅，啾啾曰：“射著我阿連頭。”村正上縣回，尋之，見敗車輪六七片，有血，正銜其箭。

相國李公固言，元和六年下第遊蜀，遇一老姥，言：“郎君明年芙蓉鏡下及第，後二紀拜相，當鎮蜀土。某此時不復見郎君出將之榮也。”明年，果然狀頭及第，詩賦題有“人鏡芙蓉”之目。後二十年，李公登庸，其姥來謁。李公忘之，姥通曰：“蜀民老姥嘗囑季女者。”李公省前事，具公服謝之，延入中堂見其妻女。坐定，又曰：“出將入相定矣。”李公為設盛饌，不食，唯飲酒數杯。即請別，李固留不得，但言乞庇我女。贈金皂襦幗，並不受，唯取其妻牙梳一枚，題字記之。李公從至門，不復見。及李公鎮蜀日，盧氏外孫子九齡不語，忽弄筆硯，李戲曰：“爾竟不語，何用筆硯為？”忽曰：“但庇成都老姥愛女，何愁筆硯無用也。”李公驚悟，即遣使分詣諸巫，巫有董氏者，事金天神，即姥之女，言能語此兒。請祈華嶽三郎，如其言。詰旦，兒忽能言。因是蜀人敬董如神，祈無不應，富積數百金，恃勢用事，莫敢言者。洎相國崔鄲來鎮蜀，遽毀其廟，投土偶於江，仍判責事金天王董氏杖背，遞出西界。今在貝州，李公婿盧生舍之於家，其靈歇矣。

登封嘗有士人，客遊十余年歸莊，莊在登封縣。夜久，士人睡未著，忽有星火發於墻堵下，初為螢，稍稍芒起，大如彈丸，飛燭四隅，漸低，輪轉來往，去士人面才尺余。細視光中，有一女子，貫釵，紅衫碧裙，搖首擺尾，具體可愛。士人因張手掩獲，燭之，乃鼠糞也，大如雞棲子。破視，有蟲，首赤身青，殺之。

融州河水有泉半巖，將註其下，相次九磴，每磴下一白石浴斛承之，如似鐫造。嘗有人攜一婢，取下浴斛中浣巾。須臾風雨忽至，其婢震死，所浣巾斛碎於山下。自別安一斛，新於向者。

有人遊終南山一乳洞，洞深數裏，乳旋滴瀝成飛仙狀，洞中已有數十，眉目衣服，形制精巧。一處滴至腰已上，其人因手承漱之。經年再往，見其所承滴像已成矣，乳不復滴，當手承處，衣缺二寸不就。

《滕王圖》，一日，紫極宮會，秀才劉魯封雲：“嘗見《滕王蛺蝶圖》，有名江夏斑、大海眼、小海眼、村裏來、菜花子。”