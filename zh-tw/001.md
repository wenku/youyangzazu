# 卷一

## 忠誌

高祖少神勇。隋末，嘗以十二人破草賊號無端兒數萬。又龍門戰，盡一房箭，中八十人。

太宗虬須，嘗戲張弓掛矢。好用四羽大笴，長常箭一膚，射洞門闔。

上嘗觀漁於西宮，見魚躍焉。問其故，漁者曰：“此當乳也。”於是中網而止。

骨利幹國獻馬百疋，十疋尤駿。上為制名決波輸者，近後足有距，走歷門三限不躓，上尤惜之。隋內庫有交臂玉猿，二臂相貫如連環。將表其轡。上後嘗騎與侍臣遊，惡其飾，以鞭擊碎之（一曰文皇禦制十駿名）。

貞觀中，忽有白鵲構巢於寢殿前槐樹上。其巢合歡如腰鼓，左右拜舞稱賀。上曰：“我嘗笑隋煬帝好祥瑞。瑞在得賢，此何足賀？”乃命毀其巢，鵲放於野外。

高宗初扶床，將戲弄筆。左右試置紙於前，乃亂畫滿紙。角邊畫處成草書“敕”字，太宗遽令焚之，不許傳外。

則天初誕之夕，雌雉皆雊。右手中指有黑毫，左旋如黑子，引之尺余。

駱賓王為徐敬業作檄，極疏大周過惡。則天覽及“蛾眉不肯讓人，狐媚偏能惑主”，微笑而已。至“一抔之土未幹，六尺之孤安在”，不悅曰：“宰相何得失如此人！”

中宗景龍中，召學士賜獵，作吐陪行，前方後圓也。有二人雕，上仰望之。有放挫啼曰：“臣能取之。”乃懸死鼠於鳶足，聯其目，放而釣焉。二雕果擊於鳶盤。狡兔起前，上舉撾擊斃之。帝稱那庚，從臣皆呼萬歲。

三月三日，賜侍臣細柳圈，言帶之免蠆毒。

寒食日，賜侍臣帖彩球，繡草宣臺。

立春日，賜侍臣彩花樹。

臘日，賜北門學士口脂、蠟脂，盛以碧鏤牙筒。

上嘗夢曰（一作白）鳥飛，蝙蝠數十逐而墮地。驚覺，召萬回僧曰：“大家即是上天時。”翌日而崩。

睿宗嘗閱內庫，見一鞭，金色，長四尺，數節有蟲嚙處，狀如盤龍，靶上懸牙牌，題象耳皮，或言隋宮庫舊物也。上為冀王時，寢齋壁上蝸跡成“天”字，上懼，遽掃之。經數日如初。及即位，雕玉鑄黃金為蝸形，分置於釋道像前。

玄宗，禁中嘗稱阿瞞，亦稱鴉。壽安公主，曹野那姬所生也。以其九月而誕，遂不出降。常令衣道服，主香火。小字蟲娘，上呼為師娘。為太上皇時，代宗起居，上曰：“汝在東宮，甚有令名。”因指壽安，“蟲娘為鴉女，汝後與一名號。”及代宗在靈武，遂令蘇澄尚之，封壽安焉。

天寶末，交趾貢龍腦，如蟬蠶形。波斯言老龍腦樹節方有，禁中呼為瑞龍腦。上唯賜貴妃十枚，香氣徹十余步。上夏日嘗與親王棋，令賀懷智獨彈琵琶，貴妃立於局前觀之。上數子將輸，貴妃放康國猧子於坐側，猧子乃上局，局子亂，上大悅。時風吹貴妃領巾於賀懷智巾上，良久，回身方落。賀懷智歸，覺滿身香氣非常，乃卸襆頭貯於錦囊中。及二皇復宮闕，追思貴妃不已，懷智乃進所貯襆頭，具奏它日事。上皇發囊，泣曰：“此瑞龍腦香也。”

安祿山恩寵莫比，錫賫無數。其所賜品目有：桑落酒、闊尾羊窟利、馬酪、音聲人兩部、野豬鮮、鯽魚並鲙手刀子、清酒、大錦、蘇造真符寶輿、余甘煎、遼澤野雞、五術湯、金石淩湯一劑及藥童昔賢子就宅煎、蒸梨、金平脫犀頭匙箸、金銀平脫隔餛飩盤、金花獅子瓶、平脫著足疊子、熟線綾接靴、金大腦盤、銀平脫破觚、八角花烏屏風、銀鑿鏤鐵鎖、帖白（一曰花）檀香床、綠白平細背席、繡鵝毛氈兼令瑤令光就宅張設、金鸞紫羅緋羅立馬寶、雞袍、龍須夾帖、八鬥金渡銀酒甕銀瓶平脫掏魁織錦筐、銀笊籬、銀平脫食臺盤、油畫食藏，又貴妃賜祿山金平脫裝具玉合、金平脫鐵面碗。

肅宗將至靈武一驛，黃昏，有婦人長大，攜雙鯉咤於營門曰：“皇帝何在？”眾謂風狂，遽白上潛視舉止。婦人言已，止大樹下。軍人有逼視，見其臂上有鱗。俄天黑，失所在。及上即位，歸京闕，虢州刺史王奇光奏女媧墳雲：“天寶十三載，大雨，晦冥忽沉。今月一日夜，河上有人覺風雷聲，曉見其墳湧出，上生雙柳樹，高丈余，下有巨石。”兼畫圖進。上初克復，使祝史就其所祭之。至是而見，眾疑向婦人其神也。

代宗即位日，慶雲見，黃氣抱日。初，楚州獻定國寶一十二，乃詔上監國。詔曰：“上天降寶，獻自楚州。神明生歷數之符，合璧定妖災之氣。”初，楚州有尼真如，忽有人接去天上。天帝言下方有災，令此寶鎮之，其數十二。楚州刺史崔亻先表獻焉。一曰玄黃，形如笏，長八寸，有孔。辟人間兵疫。二曰玉雞，毛白玉也。王者以孝理天下則見。三曰穀璧，白玉也。如粟粒，無雕鐫之跡。王者得之，五穀豐熟。四曰西王母白環，二枚。所在處，外國歸服。五曰（闕名）。六曰如意寶珠，大如雞卵。七曰紅靺鞨，大如巨栗。八曰瑯玕珠，二枚，逾常珠，有逾徑一寸三分。九曰玉塊，形如玉環，四分缺一。十曰玉印，大如半手，理如鹿形，啗入印中。十一曰皇後采桑鉤，細如箸，屈其末。十二曰雷公石，斧形，無孔。諸寶置之日中，皆白氣連天。

## 禮異

西漢，帝見丞相，謁者贊曰：“皇帝為丞相起。”禦史大夫見，皇帝稱謹謝。

漢木主糸〈纟匽〉以桔木皮，置牖中，張綿絮以障外。不出時，玄堂之上，以籠為俑人，無頭，坐起如生時。

凡節，守國用玉節，守都鄙用角節，使山邦用虎節，土邦用人節，澤邦用龍節，門關用符節，貨賄用璽節，道路用旌節。古者安平用璧，與事用圭，成功用璋，邊戎用珩，戰鬥用璩，城圍用環，災亂用雋，大旱用龍，龍節也，大喪用琮。

北齊迎南使，太學博士監舍迎使。傳詔二人騎馬荷信在前，羊車二人捉刀在傳詔後。監舍一人，典客令一人，並進賢冠。生朱衣騎馬，罩傘十余。絳衫一人，引從使車前。又絳衫騎馬平巾幘六人，使主副各乘車，但馬在車後。鐵甲者百余人。儀仗百余人，剪彩如衣帶，白羽間為槊，{髟耳}發絳袍，帽凡五色，袍隨{髟耳}色，以木為槊、刃、戟，畫絳為蝦蟆幡。

梁正旦，使北使乘車至闕下，入端門。其門上層題曰朱明觀，次曰應門，門下有一大畫鼓。次曰太陽門，左有高樓，懸一大鐘，門右有朝堂，門辟，左右亦有二大畫鼓。北使入門，擊鐘磬，至馬道北懸鐘內道西北立。引其宣城王等數人後入，擊磬，道東北面立。其鐘懸外東西廂，皆有陛臣。馬道南，近道東，有茹昆侖客。道西近道有高句麗、百濟客，及其升殿之官三千許人。位定，梁主從東堂中出，雲齋在外宿，故不由上閣來，擊鐘鼓，乘輿警蹕，侍從升東階，南面幄內坐。幄是綠油天皂裙，甚高，用繩系著四柱，憑黑漆曲幾。坐定，梁諸臣從西門入，著具服、博山遠遊冠，纓末以翠羽、真珠為飾，雙雙佩帶劍，黑舄。初入，二人在前導引，次二人並行，次一人擎牙箱、班、劍箱，別二十人具省服，從者百余人。至宣城王前數步，北面有重席為位，再拜，便次出，引王公登，獻玉，梁主不為興。

魏使李同軌、陸操聘梁，入樂遊苑西門內青油幕下。梁主備三仗，乘輿從南門入，操等東面再拜，梁主北入林光殿。末幾，引臺使入。梁主坐皂帳，南面。諸賓及群官俱坐定，遣書舍人殷靈宣旨慰勞，具有辭答。其中庭設鐘懸及百戲殿上，流杯池中行酒。具進梁主者題曰禦杯，自余各題官姓之杯，至前者即飲。又圖象舊事，令隨流而轉，始至訖於坐罷，首尾不絕也。

梁主常遣傳詔童賜群臣歲旦酒、辟惡散、卻鬼丸三種。

北朝婚禮，青布幔為屋，在門內外，謂之青盧，於此交拜。迎婦，夫家領百余人，或十數人，隨其奢儉，挾車俱呼新婦子，催出來，至新婦登車乃止。婿拜閣日，婦家親賓婦女畢集，各以杖打婿為戲樂，至有大委頓者。

律有甲娶，乙丙共戲甲。旁有櫃，比之為獄，舉置櫃中，復之。甲因氣絕，論當鬼薪。

近代婚禮，當迎婦，以粟三升填臼，席一枚以覆井，枲三斤以塞窗，箭三只置戶上。婦上車，婿騎而環車三匝。女嫁之明日，其家作黍霍。女將上車，以蔽膝覆面。婦入門，舅姑以下悉從便門出，更從門入，言當躪新婦跡。又婦入門，先拜豬霍枳及竈。娶婦。夫婦並拜，或共結鏡紐。又娶婦之家，弄新婦，臘月娶婦，不見姑。

婚禮，納采有合歡嘉禾、阿膠、九子蒲、朱葦、雙石、綿絮、長命縷、幹漆。九事皆有詞：膠漆取其固；綿絮取其調柔；蒲葦為心，可屈可伸也；嘉禾，分福也；雙石，義在兩固也。

北朝婦人，常以冬至日進履襪及靴；正月進箕帚、長生花，立春進春書，以青繪為〈革戠〉，刻龍像銜之，或為蝦蟆；五月進五時圖、五時花，施帳之上。是日又進長命縷、宛轉繩，皆結為人像帶之；夏至日進扇及粉脂囊，皆有辭。

秦漢以來，於天子言陛下，於皇太子言殿下，將言麾下，使者言節下，轂下，二千石長史言閣下，父母言膝下，通類相言於足下。

## 天咫

舊言月中有桂，有蟾蜍，故異書言月桂高五百丈，下有一人常斫之，樹創隨合。人姓吳名剛，西河人，學仙有過，謫令伐樹。釋氏書言須彌山南面有閻扶樹，月過，樹影入月中。或言月中蟾桂地影也，空處水影也，此語差近。

僧一行博覽無不知，尤善於數，鉤深藏往，當時學者莫能測。幼時家貧，鄰有王姥，前後濟之數十萬。及一行開元中承上敬遇，言無不可，常思報之。尋王姥兒犯殺人罪，獄未具。姥訪一行求救，一行曰：“姥要金帛，當十倍酬也。明君執法，難以請（一曰情）求，如何？”王姥戟手大罵曰：“何用識此僧！”一行從而謝之，終不顧。一行心計渾天寺中工役數百，乃命空其室內，徙大甕於中。又密選常住奴二人，授以布囊，謂曰：“某坊某角有廢園，汝向中潛伺，從午至昏，當有物入來。其數七，可盡掩之。失一則杖汝。”奴如言而往。至酉後，果有群豕至，奴悉獲而歸。一行大喜，令置甕中，覆以木蓋，封於六一泥，朱題梵字數寸，其徒莫測。詰朝，中使叩門急召。至便殿，玄宗迎問曰：“太史奏昨夜北鬥不見，是何祥也，師有以禳之乎？”一行曰：“後魏時，失熒惑，至今帝車不見，古所無者，天將大警於陛下也。夫匹婦匹夫不得其所，則隕霜赤旱，盛德所感，乃能退舍。感之切者，其在葬枯出系乎？釋門瞋以心壞一切善，慈心降一切魔。如臣曲見，莫若大赦天下。”玄宗從之。又其夕，太史奏北鬥一星見，凡七日而復。成式以此事頗怪，然大傳眾口，不得不著之。

永貞年，東市百姓王布，知書，藏鏹千萬，商旅多賓之。有女年十四五，艷麗聰晤，鼻兩孔各垂息肉，如皂莢子，其根如麻線，長寸許，觸之痛入心髓。其父破錢數百萬治之，不差。忽一日，有梵僧乞食，因問布：“知君女有異疾，可一見，吾能止之。”布被問大喜，即見其女。僧乃取藥，色正白，吹其鼻中。少頃，摘去之，出少黃水，都無所苦。布賞之白金，梵僧曰：“吾修道之人，不受厚施，唯乞此息肉。”遂珍重而去，行疾如飛，布亦意其賢聖也。計僧去五六坊，復有一少年，美如冠玉，騎白馬，遂扣門曰：“適有胡僧到無？”布遽延入，具述胡僧事。其人籲嗟不悅，曰：“馬小踠足，竟後此僧。”布驚異，詰其故，曰：“上帝失藥神二人，近知藏於君女鼻中。我天人也，奉帝命來取，不意此僧先取之，吾當獲譴矣。”布方作禮，舉首而失。

長慶中，有人玩八月十五夜，月光屬於林中如疋布。其人尋視之，見一金背蝦蟆，疑是月中者。工部員外郎周封嘗說此事，忘人姓名。

大和中，鄭仁本表弟，不記姓名，常與一王秀才遊嵩山，捫蘿越澗，境極幽後，遂迷歸路。將暮，不知所之。徙倚間，忽覺叢中鼾睡聲，披榛窺之，見一人布衣，甚潔白，枕一襆物，方眠熟。即呼之，曰：“某偶入此徑，迷路，君知向官道否？”其人舉首略視，不應，復寢。又再三呼之，乃起坐，顧曰：“來此。”二人因就之，且問其所自。其人笑（一曰言）曰：“君知月乃七寶合成乎？月勢如丸，其影，日爍其凸處也。常有八萬二千戶修之，予即一數。”因開襆，有斤鑿數事，玉屑飯兩裹，授與二人曰：“分食此。雖不足長生，可一生無疾耳。”乃起二人，指一支徑：“但由此，自合官道矣。”言已不見。