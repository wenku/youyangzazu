# 卷六 寺塔記下

宣陽坊奉慈寺，開元中，虢國夫人宅。安祿山偽署百官，以田乾真為京兆尹，取此宅為府，後為郭曖駙馬宅。今上即位之初，太皇太後為升平公主追福，奏置奉慈寺，賜錢二十萬，繡幀三車，抽左街十寺僧四十人居之。今有僧惟則，以七寶木摹阿育王舍利塔，自明州負來。寺成後二年，司農少卿楊敬之小女，年十三，以六韻詩題此寺，自稱關西孔子二十七代孫，字德鄰。警句雲：“日月金輪動，ヤ檀碧樹秋。塔分鴻雁翅，鐘掛鳳皇樓。”事因見，敕賜衣。

征釋門衣事，語須對：如象鼻，投牛（一雲羊）耳（柯古）。五納，三衣（善繼）。慚愧，鬥藪（升上人）。壞衣，嚴身（約上人）。畜長十日，應作三誌（入上人），雜身四寸，掩手兩指（柯古）。瑣形，刀殘（善繼）。其形如稻，其色如蓮（升上人）。赤麻白豆，若青若黑（柯古）。

光宅坊光宅寺，本官蒲萄園中禪師影堂，師號惠中，肅宗上元二年征至京師，初居此寺。征詔雲：“杖錫而來，京師非遠。齋心已久，副朕虛懷。”建中中，有僧竭造曼殊堂，將版基於水際，慮傷生命，乃建三月道場，祝一足至多足、無足令他去。及掘地至泉，不遇蟲蟻。又以復素過水，有蟲投一井水中，號護生井，至今涸。又鑄銅蟾為息煙燈，天下傳之。今曼殊院嘗轉經，每賜香。寶臺甚顯，登之，四極眼界。其上層窗下尉遲畫，下層窗下吳道玄畫，皆非其得意也。丞相韋處厚，自居內廷至相位，每歸輒至此塔焚香瞻禮。普賢堂，本天後梳洗堂，葡萄垂實，則幸此堂。今堂中尉遲畫頗有奇處，四壁畫像及脫皮白骨，匠意極險。又變形三魔女，身若出壁。又佛圓光，均彩相錯亂目。成講東壁佛座前錦如斷古標。又左右梵僧及諸蕃往奇，然不及西壁，西壁逼之ВВ然。

辭。中禪師影堂連句：名下固無虛，敖曹貌嚴毅。洞達見空王，圓融入佛地（善繼）。一言當要害，忽忽醒諸醉。不動須彌山，（一雲“不動如須彌。”）多方辯無匱（夢復）。坦率對萬乘，偈答無所避。爾如毗沙門，外形如脫履（柯古）。但以理為量，不語怪力事。木石摧貢高，慈悲引貪恚（升上人）。當時乏支許，何人契深致。隨宜詎說三，直下開不二（柯古）。

翊善坊保壽寺，本高力士宅。天寶九載，舍為寺。初，鑄鐘成，力士設齋慶之，舉朝畢至，一擊百千，有規其意，連擊二十杵。經藏閣規構危巧，二塔火珠受十余斛。河陽從事李涿，性好奇古，與僧智增善，嘗俱至此寺，觀庫中舊物。忽於破甕中得物如被，幅裂汙坌，觸而塵起。涿徐視之，乃畫也。因以州縣圖三及縑三十獲之，令家人裝治，大十余幅。訪於常侍柳公權，方知張萱所畫《石橋圖》也。玄宗賜高，因留寺中，後為鬻畫人宗牧言於左軍，尋有小使領軍卒數十人至宅，宣敕取之，即日進入。先帝好古，見之大悅，命張於雲韶院。寺有先天菩薩幀，本起成都妙積寺。開元初，有尼魏八師者，常念大悲咒。雙流縣百姓劉乙，名意兒，年十一，自欲事魏尼，尼遣之不去。常於奧室立禪，嘗白魏雲：“先天菩薩見身此地。”遂篩灰於庭，一夕有巨跡數尺，輪理成就。因謁畫工，隨意設色，悉不如意。有僧楊法成，自言能畫，意兒常合掌仰祝，然後指授之。以近十稔，工方畢。後塑先天菩薩凡二百四十二首，首如塔勢，分臂如意蔓。其榜子有一百四十二日鳥樹，一鳳四翅，水肚樹，所題深怪，不可詳悉。畫樣凡十五卷。柳七師者，崔寧之甥，分三卷，往上都流行。時魏奉古為長史，進之。後因四月八日，賜高力士。今成都者，是其次本。

辭。先天幀贊連句：觀音化身，厥形孔怪。留淫厲，眾魔膜拜（善繼）。指蒡鴻紛，榜列區界。其事明張，何不可解（柯古）。閻河德川，大士先天。眾像參羅，敦敦田田（夢復）。百億花發，百千燈燃。膠如絡繹，浩汗連綿（善繼）。焰摩界戚（一作滅），洛迦苦霽。正念歸依，眾眚如彗（柯古）。戾滓可汰，癡膜可脫。稽首如空，容若睇（善繼）。闡提墨尿，睹而面之。寸念不生，未遇乎而（柯古）。

事徵：高力士呼二兄（柯古），呼阿翁（善繼）呼將軍（夢復），呼火老（柯古），五輪（善繼）。初施戟（夢復），常臥鹿床（柯古），長六尺五寸（善繼），陪葬泰陵（夢復）。詠薺（柯古），齒成印（善繼），上國下國（夢復），夢鞭（柯古），呂氏生髭（善繼）。

宣陽坊靜域寺，本太穆皇後宅。寺僧雲：“三階院門外，是神堯皇帝射孔雀處。禪院門內外，《遊目記》雲王昭隱畫。門西裏面和修吉龍王，有靈。門內之西，火目藥叉及北方天王，甚奇猛。門東裏面賢門也，野叉部落。鬼首上蟠蛇，汗煙可懼。東廊，樹石險怪，高僧亦怪。西廊，萬壽菩薩。院門裏面南壁，皇甫軫畫鬼神及雕形，勢若脫。軫與吳道玄同時，吳以其藝逼己，募人殺之。萬菩薩堂內有寶塔，以小金銅塔數百飾之。大歷中，將作劉監有子，合手出胎，七歲念《法華經》。及卒，焚之，得舍利數十粒，分藏於金銅塔中。善繼雲合是劉銘（一作）。佛殿東廊有古佛堂，其地本雍村。堂中像設悉是石作。相傳雲隋恭帝終此堂（雍村，一作維村）。三門外畫，亦皇甫軫跡也。金剛舊有靈，天寶初，駙馬獨孤明宅與寺相近，獨孤有婢名懷香，稚齒俊俏，常悅西鄰一士人，因宵期於寺門，有巨蛇束之俱卒。佛殿內西座蕃神，甚古質。貞元已前，西蕃兩度盟，皆載此神立於壇而誓。”相傳當時頗有靈。

辭。三階院連句：密密助堂堂，隋人歌桑。雙弧摧孔雀，一矢損貪狼（柯古）。百步望雲立，九規看月張。獲蛟徒破浪，中乙漫如墻（善繼）。還似貫金鼓，更疑穿石梁。因添挽河力，為滅射天狂（柯古）。絕藝卻南牧，英聲來鬼方。麗龜何足敵，殪豕未為長（善繼）。龍臂勝猿臂，星芒起箭芒。虛誇絕高鳥，垂拱議明堂（柯古）。

崇義坊招福寺，本曰正覺，國初毀之，以其地立第賜諸王，睿宗在藩居之，乾封二年，移長寧公主錦堂於此，重建此寺。寺內舊有池，下永樂東街數方土填之。今地底下樹根多露。長安二年，內出等身金銅像一鋪，並九部樂。南北兩門額，上與岐、薛二王親送至寺，彩乘象輿，羽衛四合，街中余香，數日不歇。景龍二年，又賜真容坐像，詔寺中別建聖容院，是玄宗在春宮真容也。先天二年，敕出內庫錢二千萬，巧匠一千人，重修之。睿宗聖容院，門外鬼神數壁，自內移來，畫跡甚異。鬼所執野雞，似覺毛起。庫院鬼子母，貞元中李真畫，往往得長史規矩，把鏡者猶工。寺西南隅僧伽像，從來有靈，至今百姓上幡糸散不絕。先寺奴朝來者，常續明塗地，數十年不懈。李某為尹時，有賊引朝來，吏將收捕。奴不勝其冤，乃上鐘樓遙啟僧伽而碎身焉。恍惚間，見異僧以如意擊曰：“無苦，自將治也。”奴覺。奴跳下數尺地，一毛不損。囚聞之，悔懊自服，奴竟無事。

辭。贈諸上人連句：翻了西天偈，燒余梵宇香。燃眉愁俗客，支頰背殘陽（柯古）。洲號唯思沃，山名祗記匡。辯中摧世智，定裏破魔強（善繼）。許禪心徹，湯休詩思長。朗吟疏磬斷，久語貫珠妨（柯古）。乘興書芭葉，閑來入豆房。漫題存古壁，怪畫匝長廊。

事征釋門古今迷字：爭田書貞字（善繼），焉兜知伯叔（柯古），解夢羊負魚（夢復），問入曰下人（善繼），塔上書師子（柯古）。征前代關釋門佳譜：何充誌大宇宙（善繼），此子疲於津梁（柯古），生天在丈人後（夢復），二何佞於佛（善繼），問年答“小如來五歲”（柯古）答四聲雲“天寶寺剎”（夢復），菩薩顰眉所以慈悲六道（善繼），周妻何肉（柯古）。

招國坊崇濟寺，寺內有天後織成蛟（蛟，《誌》作紋），龍被襖子及繡衣六事。東廊從南第二院，有宣律師制袈裟堂。曼殊堂有松數株，甚奇。

辭。宣律和尚袈裟絕句：“共覆三衣中夜寒，披時不鎮尼師壇。無因蓋得龍宮地，畦裏塵飛業相殘。”（善繼）和前雲：“南山披時寒夜中，一角不動毗嵐風。何人見此生慚愧，斷續猶應護得龍。”（柯古）奇松二十字：“杉桂何相疏，榆柳方迥屑。無人擅談柄，一枝不敢折。”（柯古）“半庭苔蘚深，吹余鳴佛禽。至於摧折枝，凡草猶避陰。”（善繼）“僻徑根從露，閑房枝任侵。一株風正好，來助碧雲吟。”（夢復）“時時掃窗聲，重露滴寒砌。風一枝遒，閑窺別生勢。”（升上人）“偃蓋入樓妨，盤根侵井窄。高僧獨惆悵，為與澄嵐隔。”（柯古）

永安坊永壽寺，三門東，吳道子畫，似不得意。佛殿名會仙，本是內中梳洗殿。貞元中，有證智禪師往往著靈驗，或時在張櫝蘭若中治田，及夜歸寺，若在金山界，相去七百裏。

辭。閑中好：“閑中好，盡日松為侶。此趣人不知，輕風度僧語。”（夢復）“閑中好，塵務不縈心。坐對當窗木，看移三面陰。”（柯古）“閑中好，幽磬度聲遲。卷上論題肇，畫中僧姓支。”（善繼）

崇仁（一作聖）坊資聖寺，凈土院門外，相傳吳生一夕秉燭醉畫。就中戟手，視之惡駭。院門裏，盧楞伽畫。盧常學吳勢，吳亦授以手訣。乃畫總持三門寺，方半，吳大賞之，謂人曰：“楞伽不得心訣，用思太苦，其能久乎？”畫畢而卒。中門窗間，吳道子畫，高僧韋述贊，李嚴書。中三門外，兩面上層，不知何人畫，人物頗類閻令。寺西廊非隅，楊坦畫，近塔天女，明睇將瞬。團塔院北堂有鐵觀音，高三丈余。觀音院兩廊四十二賢聖，韓幹畫，元中書載贊。。東廊北頭散馬，不意見者，如將嘶蹀。聖僧中龍樹、商冉阝、和修，絕妙。團塔上菩薩，李異（一作真）畫。四面花鳥，邊鸞畫。當藥上菩薩頂，茂葵尤佳。塔中藏千部《法華經》。

辭。諸畫連句，柏梁體：吳生畫勇矛戟攢（柯古），出奇變勢千萬端（一作“出奇騁變勢萬端。”善繼）。蒼蒼鬼怪層壁寬（夢復），睹之忽忽毛發寒（柯古）。棱伽之力所<疒多>瘢（一作“所痹”。柯古），李真周優劣難（夢復）。活禽生卉推邊鸞（柯古）。花房嫩彩猶未幹（善繼）。韓幹變態如激湍（夢復），惜哉壁畫勢未殫（柯古），後人新畫何汗漫（善繼）。

楚國寺，寺內有楚哀王等身金銅像，哀王繡襖半袖猶在。長慶中，賜織成雙鳳夾黃襖子，鎮在寺。中門內有放生池。太和中，賜白氈黃胯衫。寺墻西，朱Г宅。

事徵：地獄等活（約上人），八抹洛伽（義上人），波咤（升上人），壞從獄不生（柯古），鉛河（約上人），劍林（義上人），烊銅（升上人）。諸上人以予該悉內典，請予獨征：無中陰，五無間，黑繩赤樹，火厚二百肘，風吹二千年，陸陀羅炭，缽頭摩赫護量五十由旬，舌長三車賒，銅鷲鐵蟻，阿鼻十一義，九千缽頭摩如一裟訶麻，百年除一盡（並柯古）。

慈恩寺，寺本凈覺故伽監，因而營建焉。凡十余院，總一千八百九十七間，敕度三百僧。初，三藏自西域回，詔太常卿江夏王道宗設九部樂，迎經像入寺，彩車凡千余輛。上禦安福門觀之。太宗常賜三藏衲，約直百余金，其工無針糸延之跡。初，三藏翻《因明》，譯經僧棲玄，以論示尚藥奉禦呂才，才遂張之廣衢，指其長短，著《破義圖》。其序雲：“豈謂象系之表，猶開八正之門；形器之先，更弘二知之教。”立難四十余條，詔才就寺對論。三藏謂才雲：“檀越平生未見《太玄》，詔問須臾即解。由來不窺象戲，試造旬日即成。以此有限之心，逢事即欲穿鑿。”因重申所難，一一收攝，柝毫藏耳，袞袞不窮，凡數千言。才屈不能領，辭屈禮拜。塔西面畫濕耳師子，仰摹蟠龍，尉遲畫。及花子缽、曼殊，皆一時絕妙。寺中柿樹、白牡丹是法力上人手植。上人時常執爐循諸屋壁，有變相處輒獻虔祝，年無虛月。又殿庭大莎羅樹，大歷中，安西所進。其木椿賜此寺四橛，橛皆灼固。其木大德行逢自種之，一株不活。