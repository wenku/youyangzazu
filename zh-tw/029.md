# 卷九　支植上

衛公平泉莊有黃辛夷、紫丁香。

都勝花，紫色，兩重心。數葉卷上如蘆朵，蕊黃葉細。

那提槿花，紫色，兩重葉。外重葉卷心，心中抽莖，高寸余。葉端分五瓣如帶，瓣中紫蕊。莖上黃葉。

月桂，葉如桂，花淺黃色，四瓣，青蕊。花盛發，如柿葉帶棱。出蔣山。

溪蓀，如高粱姜。生水中。出茆山。

山茶，似海石榴。出桂州。蜀地亦有。

貞桐，枝端抽赤黃條，條復旁對，分三層。花大如落蘇花，作黃色，一莖上有五六十朵。

俱那衛，葉如竹，三莖一層。莖端分條如貞桐。花小，類木槲。出桂州。

瘴川花，差類海榴，五朵簇生。葉狹長重沓，承於花底。色中第一，蜀色不能及。出黎州按轡嶺。

木蓮花，葉似辛夷，花類蓮花，色相傍。出忠州鳴玉溪，邛州亦有。

牡桂，葉大如苦竹葉，葉中一脈如筆跡。花帶葉三瓣，瓣端分為兩歧，其表色淺黃，近歧淺紅色。花六瓣，色白，心凸起如荔枝，其色紫。出婺州山中。

簇蝶花，花為朵，其簇一蕊，蕊如蓮房，色如退紅。出溫州。

山桂，葉如麻，細花紫色，黃葉簇生如慎火草。出丹陽山中。

那伽花，狀如三春無葉花，色白心黃，六瓣。出舶上。

南安有人子藤，紅色，在蔓端有刺，其子如人狀。昆侖燒之集象，南中亦難得。

三賴草，如金色，生於高崖，老子弩射之，魅藥中最切。

衛公言：“桂花三月開，黃而不白。”大庾詩皆稱桂花耐日。又張曲江詩“桂花秋皎潔”，妄矣。

木中根固柿為最，俗謂之柿盤。

曹州及揚州淮口出夏梨。

衛公言：“滑州櫻桃十二枚長一尺。”

韋絢雲：“湖南有靈壽花，數蒂簇開，視（一曰規）日如槿，紅色。春秋皆發，非作杖者。”

又言：“衡山祝融峰下法華寺，有石榴花如槿，紅花。春秋皆發。”

衛公又言：“衡山舊無棘，彌境草木，無有傷者。曾錄知江南，地本無棘，潤州倉庫或要固墻隙，植薔薇枝而已。”

衛公言：“有蜀花鳥圖，草花有金粟、石闞、水禮、獨角將軍、藥管。石闞葉甚奇，根似棕葉。大凡木脈皆一脊，唯桂葉三脊。近見菝葜亦三脊。”

蒓根，羹之絕美，江東謂之蒓龜。

王言：“蘿蓄（一曰蔔）根莖，並生熟俱涼。

重臺朱槿，似桑，南中呼為桑槿。

金松，葉似麥門冬，葉中一縷如金糸延。出浙東，臺州猶多。

衛公言：“回訖草鼓如鼓，及難，果能菜。”

江淮有孟娘菜，並益肉食。

又青州防風子可亂畢撥。

又太原晉祠，冬有水底蘋，不死。食之甚美。

衛公言：“蜀中石竹有碧花。”

又言：“貞元中牡丹已貴。柳渾善言：‘近來無奈牡丹何，數十千錢買一顆。今朝始得分明見，也共戎葵校幾多。’”成式又嘗見衛公圖中有馮紹正雞圖，當時已畫牡丹矣。

衛公莊上舊有同心蒂木芙蓉。

衛公言：“金錢花損眼。”

紫薇，北人呼為猴郎達樹，謂其無皮，猿不能捷也。北地其樹絕大，有環數夫臂者。

衛公言：“石榴甜者謂之天漿，能已乳石毒。”

東都勝境有三溪。今張文規莊近溪，有石竹一竿，生癭，今大如李。

麻黃，莖端開花，花小而黃，簇生。子如覆盆子，可食。至冬枯死如草，及春卻青。

太常博士崔碩雲：“汝西有練溪，多異柏。及暮秋，葉上斂，俗呼合掌柏。”

洛中鬻花木者言：“嵩山深處有碧花玫瑰，而今亡矣。”

崔碩又言：“常盧潘雲：衡山石，名懷。”

三色石楠花，衡山石楠花有紫、碧、白三色，花大如牡丹，亦有無花者。

衛公言：“二鬣松，與孔雀松別。”又雲：“欲松不長，以石抵其直下根，便不必千年方偃。”

東都敦化坊百姓家，太和中有木蘭一樹，色深紅。後桂州觀察使李勃看宅人，以五千買之。宅在水北。經年，花紫色。

處士鄭又玄雲：“閩中多佛桑樹，樹枝葉如桑，唯條上勾。花房如桐，花含長一寸余，似重臺狀。花亦有淺紅者。”

獨豆樹，頓丘南應足山有之。山上有一樹，高十余丈，皮青滑似流碧，枝幹上聳，子若五彩囊，葉如亡子鏡，世名之仙人獨豆樹。

木龍樹，徐之高冢城南有木龍寺，寺有三層磚塔，高丈余。塔側生一大樹，縈繞至塔頂，枝幹交橫。上平，容十余人坐。枝杪四向下垂，如百子帳。莫有識此木者，僧呼為龍木。梁武曾遣人圖寫焉。

魚甲松，洛中有魚甲松。