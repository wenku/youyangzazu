# 卷十三

## 冥跡

魏韋英卒後，妻梁氏嫁向子集。嫁日，英歸至庭，呼曰：“阿梁，卿忘我耶？”子集驚，張弓射之，即變為桃人茅馬。

長白山西有夫人墓，魏孝昭之世，搜揚天下才俊，清河崔羅什，弱冠有令望，被徵詣州，夜經於此。忽見朱門粉壁，樓臺相望。俄有一青衣出，語什曰：“女郎須見崔郎。”什然下馬，入兩重門，內有一青衣通問引前。什曰：“行李之中，忽蒙厚命，素既不敘，無宜深入。”青衣曰：“女郎平陵劉府君之妻，侍中吳質之女。府君先行，故欲相見。”什遂前，入就床坐。其女在戶東立，與什溫涼。室內二婢秉燭，呼一婢令以玉夾膝置什前。什素有才藻，頗善風詠，雖疑其非人，亦愜心好也。女曰：“比見崔郎息駕庭樹，嘉君吟嘯，故欲一敘玉顏。”什遂問曰：“魏帝與尊公書，稱尊公為元城令，然否？”女曰：“家君元城之日，妾生之歲。”什乃與論漢魏大事，悉與《魏史》符合，言多不能備載。什曰：“貴夫劉氏，願告其名。”女曰：“狂夫劉孔才之第二子，名瑤，字仲璋。比有罪被攝，仍去不返。”什乃下床辭出，女曰：“從此十年，當更相逢。”什遂以玳瑁簪留之，女以指上玉環贈什。什上馬行數十步，回顧乃見一大冢。什屆歷下，以為不祥，遂請僧為齋，以環布施。天統末，什為王事所牽，築河堤於垣冢，遂於幕下話斯事於濟南奚叔布，因下泣曰：“今歲乃是十年，可如何也作罷。”什在園中食杏，唯雲：“報女郎信，我即去。”食一杏未盡而卒。什十二為郡功曹，為州裏推重，及死，無不傷嘆。

南巨川常識判冥者張叔言，因撰《續神異記》，具載其靈驗。叔言判冥鬼十人，十人數內，兩人是婦人。又烏龜狐亦判冥。

於襄陽ν在鎮時，選人劉某入京，逢一舉人，年二十許，言語明晤，同行數裏，意甚相得。因藉草，劉有酒，傾數杯。日暮，舉人指支逕曰：“某弊止從此數裏，能左顧乎？”劉辭以程期，舉人因賦詩：“流水涓涓芹努（一曰吐）牙，織烏雙飛客還家。荒村無人作寒食，殯宮空對棠梨花。”至明旦，劉歸襄州。尋訪舉人，殯宮存焉。

顧況喪一子，年十七。其子魂遊，恍惚如夢，不離其家。顧悲傷不已，因作詩，吟之且哭。詩雲：“老人喪其子，日暮泣成血。老人年七十，不作多時別。”其子聽之感慟，因自誓：“忽若作人，當再為顧家子。”經日，如被人執至一處，若縣吏者，斷令托生顧家，復都無所知。忽覺心醒，開目認其屋宇，兄弟親滿側，唯語不得。當其生也，已後又不記。年至七歲，其兄戲批之，忽曰：“我是爾兄，何故批我。”一家驚異，方敘前生事，歷歷不誤，弟妹小名悉遍呼之。抑知羊叔子事非怪也。即進士顧非熊。成式常訪之，涕泣為成式言。釋氏《處胎經》言人之住胎，與此稍差。

## 屍穸

近代喪禮，初死內棺，而截亡人衣後幅留之。

又內棺加蓋，以肉飯黍酒著棺前，搖蓋叩棺，呼亡者名字，言起食，三度然後止。

琢釘及漆棺止哭，哭便漆不乾也。

銘旌出門，眾人掣裂將去。

送亡人不可送韋革、鐵物及銅磨鏡奩蓋，言死者不可使見明也。董勛言，“《禮》：‘弁服。’此用韋也。”（一曰“茅韋”）

刻木為屋舍、車馬、奴婢，抵蟲蠱等。周之前用塗車、萏靈，周以來用俑。

送亡者又以黃卷、葛錢、菟毫、弩機、紙疏、掛樹之屬。又作康車。車，古蔞也，蔞似屏。

世人死者有作伎樂，名為樂喪。頭，所以存亡者之魂氣也。一名蘇衣被，蘇蘇如也。一曰狂阻，一曰觸壙。四目曰方相，兩目曰亻欺。據費長房識李娥（一曰俄）藥丸，謂之方相腦，則方相或鬼物也，前聖設官象之。

又忌狗見屍，令有重喪。

亡人坐上作魂衣，謂之上天衣。

送亡者不鏡賫奩蓋。

[B168]，鬼衣也。桐人起虞卿，明衣起左伯桃，挽歌起紼謳。故舊律發冢棄市，冢者重也，言為孝子所重，發一{爾蟲}土則坐，不須物也。

“吊”字，矢貫弓也。古者葬棄中野，《禮》：貫弓而吊，以助鳥獸之害。後魏俗竟厚葬，棺厚高大，多用柏木，兩邊作大銅鈕，不問公私貴賤，悉白油絡幃車，素槊仗，打虜鼓，哭聲欲似南朝。傳哭挽歌無破聲，亦小異於京師焉。

《周禮》：“方相氏區攵罔象。”罔象好食亡者肝，而畏虎與柏。墓上樹柏，路口致石虎，為此也。

昔秦時陳倉人，獵得獸若彘而不知名。道逢二童子，曰：“此名弗述，常在地中食死人腦。欲殺之，當以柏插其首。”

遭喪婦人有面衣，期已下婦人著幗，不著面衣。又婦人哭，以扇掩面。或有帷幄內哭者。

漢平陵王墓，墓多狐。狐自穴出者，皆毛上坌灰。

魏未有人至狐穴前，得金刀鑷、玉唾壺。

貝丘縣東北有齊景公墓，近世有人開之，下入三丈，石函中得一鵝，鵝回轉翅以撥石。復下入一丈，便有青氣上騰，望之如陶煙，飛鳥過之輒墮死，遂不敢入。

元魏時，菩提寺增多（一曰“達多”）發冢取磚，得一人，自言姓崔名涵，字子洪，在地下十二年，如醉人，時復遊行，不甚辯了。畏日及水火兵刃。常走，疲極則止。洛陽奉洛裏多賣送死之具，涵言：“作柏棺莫作桑襄。吾地下發鬼兵，一鬼稱是柏棺，主者曰：‘雖是柏棺，乃桑襄也。’”

南朝薨卒贈予者以密，應看貂蟬者以雁代之，綬者以書。

先賢大臣冢墓，揭衤戈題其官號姓名，五品以上漆棺，六品以下但得漆際。

南陽縣民蘇調女，死三年，自開棺還家，言夫將軍事。赤小豆、黃豆，死有持此二豆一石者，無復作苦。又言可用梓木為棺。

劉晏判官李邈，莊在高陵，莊客懸欠租課，積五六年。邈因官罷歸莊，方欲勘責，見倉庫盈羨，輸尚未畢。邈怪問，悉曰：“某作端公莊客二三年矣，久為盜。近開一古冢，冢西去莊十裏，極高大，入松林二百步方至墓。墓側有碑，斷倒草中，字磨滅不可讀。初，旁掘數十丈，遇一石門，固以鐵汁，累日洋糞沃之方開。開時箭出如雨，射殺數人。眾懼欲出，某審無他，必機關耳，乃令投石其中。每投箭輒出，投十余石，箭不復發，因列炬而入。至開第二重門，有木人數十，張目運劍，又傷數人。眾以棒擊之，兵仗悉落。四壁各畫兵衛之像。南壁有大漆棺，懸以鐵索，其下金玉珠璣堆集。眾懼，未即掠之。棺兩角忽颯颯風起，有沙迸撲人面。須臾風甚，沙出如註，遂沒至膝，眾皆恐走。比出，門已塞矣。一人復（一曰後）為沙埋死，乃同酹地謝之，誓不發冢。”

《水經》言，越王勾踐都瑯琊，欲移允（一曰元）常冢，冢中風生，飛沙射人，人不得近，遂止。按《漢舊儀》，將作營陵地，內方石，外沙演，戶交橫莫耶，設伏弩、伏火、弓矢與沙，蓋古制有其機也。

又侯白《旌異記》曰（一作言）：“盜發白茅冢，棺內大吼如雷，野雉悉ず。穿內火起，飛焰赫然，盜被燒死。”得非伏火乎？

永泰初，有王生者，住在揚州孝感寺北。夏月被酒，手垂於床。其妻恐風射，將舉之。忽有巨手出於床前，牽王臂墜床，身漸入地。其妻與奴婢共曳之，不禁地如裂狀，初余衣帶，頃亦不見。其家並力掘之，深二丈許，得枯骸一具，已如數百年者，竟不知何怪。

江淮元和中有百姓耕地，地陷，乃古墓也。棺中得衤昆五十腰。

處士鄭賓於言，嘗客河北，有村正妻新死，未殮。日暮，其兒女忽覺有樂聲漸近，至庭宇，屍已動矣。及入房，如在梁棟間，屍遂起舞。樂聲復出，屍倒，旋出門，隨樂聲而去。其家驚懼，時月黑，亦不敢尋逐。一更，村正方歸，知之，乃折一桑枝如臂，被酒大罵尋之。入墓林約五六裏，復聞樂聲在一柏林上。及近樹，樹下有火熒熒然，屍方舞矣。村正舉杖舉之，屍倒，樂聲亦住，遂負屍而返。

醫僧行儒說，福州有弘濟上人，齋戒清苦，常於沙岸得一顱骨，遂貯衣籃中歸寺。數日，忽眠中有物嚙其耳，以手撥之落，聲如數升物，疑其顱骨所為也。及明，果墜在床下，遂破為六片，零置瓦溝中。夜半，有火如雞卵，次第入瓦下。燭之，弘濟責曰：“爾不能求生人天，憑朽骨何也？”於是怪絕。

近有盜，發蜀先主墓。墓穴，盜數人齊見兩人張燈對棋，侍衛十余。盜驚懼拜謝，一人顧曰：“爾飲乎？”乃各飲以一杯，兼乞與玉腰帶數條，命速出。盜至外，口已漆矣。帶乃巨蛇也。視其穴，已如舊矣。