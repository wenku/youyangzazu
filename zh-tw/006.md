# 卷六

## 藝絕

南朝有姥，善作筆，蕭子雲常書用。筆心用胎發。開元中，筆匠名鐵頭，能瑩管如玉，莫傳其法。

成都寶相寺偏院小殿中有菩提像，其塵不集如新塑者。相傳此像初造時，匠人依明堂先具五藏，次四肢百節。將百余年，纖塵不凝焉。

李叔詹常識一範陽山人，停於私第，時語休咎必中，兼善推步禁咒。止半年，忽謂李曰：“某有一藝，將去，欲以為別，所謂水畫也。”乃請後廳上掘地為池，方丈，深尺余，泥以麻灰，日沒水滿之。候水不耗，具丹青墨硯，先援筆叩齒良久，乃縱筆毫水上。就視，但見水色渾渾耳。經二日，扌以稚絹四幅，食頃，舉出觀之，古松、怪石、人物、屋木無不備也。李驚異，苦詰之，惟言善能禁彩色，不令沉散而已。

舊記藏區令人生離，或言古語有徵也。舉人高映，善意摳。成式嘗於荊州藏鉤，每曹五十余人，十中其九。同曹鉤亦知其處，當時疑有他術。訪知映言，但意舉止辭色，若察囚視盜也。山人石，尤妙打區，與張又新兄弟善。暇夜會客，因試其意區，註之必中。張遂置鉤於巾襞中，區曰：“盡張空拳。”有頃，眼鉤在張君襆頭左翅中。其妙如此。後居揚州，成式因識之，曾祈其術，石謂成式曰：“可先畫人首數十，遣胡越異辦則相授。”疑其見欺，竟不及畫。

## 器奇

開元中，河西騎將宋青春，驍果暴戾，為眾所忌。及西戎歲犯邊，青春每陣常運臂大呼，執馘而旋，未嘗中鋒鏑。西戎憚之，一軍始賴焉。後吐蕃大地獲生口數千，軍帥令譯問衣大蟲皮者：“爾何不能害青春？”答曰：“嘗見青龍突陣而來，兵刃所及，若叩銅鐵，我為神助將軍也。”青春乃知鉤之有靈。青春死後，鉤為瓜州刺史李廣琛所得，或風雨後，迸光出室，環燭方丈。哥舒鎮西知之，求易以它寶，廣琛不與，因贈詩：“刻舟尋化去，彈鋏未酬恩。”

鄭雲達少時，得一劍，鱗鋏星鐔，有時而吼。常在莊居，晴日藉膝玩之。忽有一人，從庭樹然而下，衣朱紫，虬發，露劍而立，黑氣周身，狀如重霧。鄭素有膽氣，佯若不見。其人因言：“我上界人，知公有異劍，願借一觀。”鄭謂曰：“此凡鐵耳，不堪君玩。上界豈藉此乎？”其人求之不已。鄭伺便良久，疾起斫之，不中，忽墜黑氣著地，數日方散。

成式相識溫介雲：“大歷中，高郵百姓張存，以踏藕為業。嘗於陂中見旱藕，梢大如臂，遂並力掘之。深二丈，大至合抱，以不可窮，乃斷之。中得一劍，長二尺，色青無刃，存不之寶。邑人有知者，以十束薪獲焉。其藕無絲。”

元和末，海陵夏危乙庭前生百合花，大於常數倍，異之。因發其下，得甓匣十三重，各匣一鏡。第七者光不蝕，照日光環一丈，其余規銅而已。

高在蔡州，有軍將田知回易折欠數百萬。回至外縣，去州三百余裏，高方令錮身勘田。憂迫，計無所出，其類因為設酒食開解之。坐客十余，中有稱處士皇甫玄真者，衣白若鵝羽，貌甚都雅。眾皆有寬勉之辭，皇但微笑曰：“此亦小事。”眾散，乃獨留，謂田曰：“子嘗遊海東，獲二寶物，當為君解此難。”田謝之，請具車馬，悉辭，行甚疾。其晚至州，舍於店中，遂晨謁高。高一見，不覺敬之。因請高曰：“玄真此來，特從尚書乞田性命。”高遽曰：“田欠官錢，非私財，如何？”皇請避左右：“某於新羅獲一巾子，辟塵，欲獻此贖田。”即於懷內探出授高。高才執，已覺體中虛涼，驚曰：“此非人臣所有，且無價矣。田之性命，恐不足酬也。”皇甫請試之。翌日，因宴於郭外。時久旱，埃塵且甚。高顧視馬尾鬣及左右騶卒數人，並無纖塵。監軍使覺，問高：“何事尚書獨不塵坌？豈遇異人獲至寶乎？”高不敢隱。監軍不悅，固求見處士，高乃與俱往。監軍戲曰：“道者獨知有尚書乎？更有何寶，顧得一觀。”皇甫具述救田之意，且言藥出海東，今余一針，力弱不及巾，可令一身無塵。監軍拜請曰：“獲此足矣。”皇即於巾上抽與之。針金色，大如布針。監軍乃於巾試之，驟於塵中，塵唯及馬鬃尾焉。高與監軍日日禮謁，將討其道要。一夕，忽失所在矣。

## 樂

鹹陽宮中有鑄銅人十二枚，坐皆三五尺，列在一筵上。琴築笙竽，各有所執，皆組綬花彩，儼若生人。筵下有銅管，吐口高數尺。其一管空，內有繩大如指。使一人吹空管，人紉繩，則琴瑟竽築皆作，與真樂不異。有琴長六尺，安十三弦二十六徽，皆七寶飾之，銘曰“之樂”。玉笛長二尺三寸，二十六孔，吹之則見車馬出山林，隱隱相次，息亦不見，銘曰“昭華之管”。

魏高陽王雍，美人徐月華，能彈臥箜篌，為《明妃出塞》之聲。

有田僧超，能吹笳為《壯士歌》、《項羽吟》。將軍崔延伯出師，每臨敵，令僧超為壯士聲，遂單馬入陣。

古琵琶用雞股。開元中，段師能彈琵琶，用皮弦。賀懷智破撥彈之，不能成聲。

蜀將軍皇甫直，別音律，擊陶器能知時月。好彈琵琶。元和中，嘗造一調，乘涼臨水池彈之。本黃鐘而聲入蕤賓，因更弦再三奏之，聲猶蕤賓也。直甚惑，不悅，自意為不祥。隔日，又奏於池上，聲如故。試彈於他處，則黃鐘也。直因調蕤賓，夜復鳴彈於池上，覺近岸波動，有物激水如魚躍，及下弦則沒矣。直遂集客車水竭池，窮池索之。數日，泥下丈余，得鐵一片，乃方響蕤賓鐵也。

王沂者，平生不解弦管。忽旦睡，至夜乃寤，索琵琶弦之，成數曲，一名《雀ㄋ蛇》，一名《胡王調》，一名《胡瓜苑》，人不識聞，聽之莫不流涕。其妹請學之，乃教數聲，須臾總忘，後不成曲。

有人以猿臂骨為笛吹之，其聲清圓，勝於絲竹。琴有氣。常識一道者，相琴知吉兇。