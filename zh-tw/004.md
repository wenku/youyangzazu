# 卷四

## 境異

東方之人鼻大，竅通於目，筋力屬焉。南方之人口大，竅通於耳。西方之人面大，竅通於鼻。北方之人竅通於陰，短頸。中央之人竅通於口。

無啟民，居穴食土。其人死，其心不朽，埋之，百年化為人。錄民，膝不朽，埋之，百二十年化為人。細民，肝不朽，埋之，八年化為人。

息土人美，耗土人醜。

帝女子澤，性妒，有從婢散逐四山，無所依托。東偶狐貍，生子曰殃。南交猴有子曰溪。北通玃猳所育為傖。

突厥之先曰射摩舍利海神，神在阿史德窟西。射摩有神異，又海神女每日暮，以白鹿迎射摩入海，至明送出。經數十年。後部落將大獵，至夜中，海神謂射摩曰：“明日獵時，爾上代所生之窟當有金角白鹿出，爾若射中此鹿，畢形與吾來往。或射不中，即緣絕矣。”至明入圍，果所生窟中有金角白鹿起，射摩遣其左右固其圍。將跳出圍，遂殺之。射摩怒，遂手斬呵爾首領，仍誓之曰：“自殺此之後，須人祭天。”即取呵爾部落子孫斬之以祭也。至今突厥以人祭纛，常取呵爾部落用之。射摩既斬呵爾，至暮還，海神女報射摩曰：“爾手斬人，血氣腥穢，因緣絕矣。”

突厥事襖神，無祠廟，刻氈為形，盛於皮袋。行動之處，以脂蘇塗之。或系之竿上，四時祀之。

堅昆部落非狼種，其先所生之窟在曲漫山北。自謂上代有神與牛交於此窟。其人發黃、目綠、赤髭髯。其髭髯俱黑者，漢將李陵及其兵眾之胤也。西屠俗，染齒令黑。

獠在，其婦人七月生子死，則堅棺埋之。

木耳夷，舊牢西，以鹿角為器。其死則屈而燒之，埋其骨。後小骨類人，黑如漆，小寒則掊沙自處，但出其面。

木飲州，珠崖一州，其地無泉，民不作井，皆仰樹汁為用。

木仆，尾若龜，長數寸，居木上，食人。

阿薩部多獵蟲鹿，剖其肉，重疊之，以石壓瀝汁。

稅波斯、拂林等國，米及草子釀於肉汁之中，經數日即變成酒，飲之可醉。

孝億國界周三千余裏。在平川中，以木為柵，周十余裏，柵內百姓二千余家。周國大柵五百余所。氣候常暖，冬不雕落。宜羊馬，無駝牛。俗性質直，好客侶。軀貌長大，褰鼻黃發，綠眼赤髭，被發，面如血色。戰具唯槊一色。宜五谷，出金鐵。衣麻布。舉俗事ビ，不識佛法。有ビ祠三百（一曰千）余所，馬步甲兵一萬。不尚商販，自稱孝億人。丈夫、婦人佩帶。每一日造食，一月食之，常吃宿食。

仍建國，無井及河澗，所有種植，待雨而生。以紫礦泥地，承雨水用之。穿井即若海水，又鹹。土俗潮落之後，平地為池，取魚以作食。

婆彌爛國，去京師二萬五千五百五十裏。此國西有山，巖峻險。上多猿，猿形絕長大。常暴雨年，有二三十萬。國中起春以後，屯集甲兵，與猿戰。雖歲殺數萬，不能盡其巢穴。

撥拔力國，在西南海中，不食五，食肉而已。常針牛畜脈，取血和乳生食。無衣服，唯腰下用羊皮掩之。其婦人潔白端正，國人自掠賣與外國商人，其價數倍。土地唯有象牙及阿末香。波斯商人欲入此國，圍集數千，人齋紲布，沒老幼共刺血立誓，乃市其物。自古不屬外國。戰用象排、野牛角為槊，衣甲弓矢之器。步兵二十萬。大食頻討襲之。

昆吾國，累塹為丘，象浮屠，有三層，屍乾居上，屍濕居下，以近葬為至孝。集大氈居，中懸衣服彩繪，哭祀之。龜茲國，元日鬥牛馬駝，為戲七日，觀勝負，以占一年羊馬減耗繁息也。婆羅遮，並服狗頭猴面，男女無晝夜歌舞。八月十五日，行像及透索為戲。焉耆國，元日、二月八日婆摩遮，三日野祀。四月十五日遊林。五月五日彌勒下生。七月七日祀先祖。九月九日床撒。十月十日王為<冒犬>法。王出首領家，首領騎王馬，一日一夜處分王事。十月十四日作樂至歲窮。

拔汗那，十二月十九日，王及首領分為兩朋，各出一人著甲，眾人執瓦石東西捧杖，東西互系。甲人先死即止，以占當年豐儉。

蘇都識匿國有夜叉城，城舊有野叉，其窟見在。人近窟住者五百余家，窟口作舍，設關，一年再祭。人有逼窟口，煙氣出，先觸者死，因以屍擲窟口。其窟不知深淺。

馬伏波有余兵十家不返，居壽洽縣，自相婚姻，有二百戶，以其流寓，號馬留。衣食與華同。山川移易，銅柱入海，以此民為識耳，亦曰馬留。

峽中俗，夷風不改。武寧蠻好著芒心接離，名曰苧綏。嘗以稻記年月。葬時以笄向天，謂之刺北鬥。相傳盤瓠初死，置於樹，以笄刺其下，其後為象臨。

臨邑縣有雁翅泊，泊旁無樹木。土人至春夏，常於此澤羅雁鳥，取其翅以禦暑。

烏耗西有懸渡國，山溪不通，引繩而渡，朽索相引二千裏。其土人佃於石間，壘石為室，接手而飲，所謂猿飲也。

鄯鄯之東，龍城之西南，地廣十裏，皆為鹽田。行人所經，牛馬皆布氈臥焉。

嶺南溪洞中往往有飛頭者，故有飛頭獠子之號。頭將飛一日前，頸有痕匝，項如紅縷，妻子遂看守之。其人及夜狀如病，頭忽生翼，脫身而去，乃於岸泥尋蟹蚓之類食，將曉飛還，如夢覺，其腹實矣。

梵僧菩薩勝又言：婆國中有飛頭者，其人目無瞳子，聚落時有一人據。《於氏誌怪》：南方落民，其頭能飛。其俗所祠，名曰蟲落，因號落民。

晉朱桓有一婢，其頭夜飛。

《王子年拾遺》言：漢武時，因墀國使南方，有解形之民，能先使頭飛南海，左手飛東海，右手飛西澤。至暮，頭還肩上。兩手遇疾風，飄於海水外。

近有海客往新羅，吹至一島上，滿山悉是黑漆匙箸。其處多大木。客仰窺匙箸，乃木之花與須也，因拾百余雙還。用之，肥不能使，後偶取攪茶，隨攪而消焉。

## 喜兆

集賢張希復學士嘗言：李揆相公將拜相前一月，日將夕，有蝦蟆大如床，見於寢堂中，俄失所在。又言：初授新州，將拜相，井忽漲，才深余尺。

鄭相公宅，在招國坊南門。忽有物投瓦礫，五六夜不絕。乃移於安仁西門宅避之，瓦礫又隨而至。經久復歸招國，鄭公歸心釋門，禪室方丈。及歸，將入丈室，喜子滿室懸絲，去地一二尺，不知其數。其夕，瓦礫亦絕。翌日，拜相。

成式見大理丞鄭復說，淮西用兵時，劉沔為小將，軍頭頗易（一曰異）之。每捉生踏伏，沔必在數，前後重創，將死數四。後因月黑風甚，又令沔捉生。沔憤激深入，意必死。行十余裏，因坐將睡，忽有人覺之，授以雙燭，曰：“君方大貴，但心有此燭在，無憂也。”沔後拜將，常見濁影在雙旌上，及不復見燭，乃詐疾歸宗。

## 禍兆

楊慎矜兄弟富貴，常不自安。每詰朝禮佛像，默祈冥衛。或一日，像前土榻上聚塵三堆，如冢狀，慎矜惡之，且慮兒戲，命掃去。一夕如初，尋而禍作。

姜楚公常遊禪定寺，京兆辦局甚盛。及飲酒，座上一妓絕色，獻杯整鬟，未嘗見手，眾怪之。有客被酒戲曰：“勿六指乎？”乃強牽視。妓隨牽而倒，乃枯骸也。姜竟及禍焉。

蕭浣初至遂州，造二幡竿施於寺，設齋慶之。齋畢作樂，忽暴雷霹靂，竿各成數十片。至來年，當雷霹日，浣死。

## 物革

咨議朱景玄見鮑容說，陳司徒在揚州，時東市塔影忽倒。老人言，海影翻則如此。

崔玄亮常侍在洛中，常步沙岸，得一石子，大如雞卵，黑潤可愛，玩之。行一裏余，砉然而破，有鳥大如巧婦飛去。

進士段碩常識南孝廉者，善斫。薄絲縷，輕可吹起，操刀向捷，若合節奏。因會客技，先起魚架之，忽暴風雨，雷震一聲，悉化為蝴蝶飛去。南驚懼，遂折刀，誓不復作。

開成末，河陽黃魚池冰作花如纈。

河陽城南百姓王氏，莊有小池，池邊巨柳數株。開成末，葉落池中，旋化為魚，大小如葉，食之無味。至冬，其家有官事。

婺州僧清簡，家園蔓菁，忽變為蓮。